{
    "meta":"chapter",
    "author":"tertullian ca. 160-ca. 230",
    "text":{
        "0":"\n Mirarer psychicos, si sola luxuria tenerentur, qua saepius \nnubunt, si non etiam ingluvie lacerarentur, qua ieiunia oderunt.\nMonstrum scilicet haberetur libido sine gula, cum duo haec tam\nunita atque concreta sint, ut si disiungi omnino potuissent, ipsi\nprius ventri pudenda non adhaererent. Specta corpus, et una regio\nest. Denique pro dispositione membrorum ordo vitiorum. Prior\nventer, et statim cetera saginae substructa lascivia est; per edacitatem\nsalacitas transit. Agnosco igitur animalem fidem studio\ncarnis, qua tota constat, tam multivorantiae quam multinubentiae\npronam, ut merito spiritalem disciplinam pro substantia aemulam\nin hac quoque specie continentiae accuset, proinde gulae frenos\ninduentem per nullas interdum vel seras vel aridas escas, quemadmodum\net libidini per unicas nuptias. Piget iam cum talibus congredi,\npudet iam de eis altercari quorum nec defensio verecunda\n \nest. Quomodo enim protegam castitatem et sobrietatem sine taxatione\nadversariorum? Quinam isti sint semel nominab: exteriores\net interiores botuli psychicorum. Hi paracleto controversiam faciunt;\npropter hoc novae prophetiae recusantur; non quod alium\ndeum praedicent Montanus et Priscilla et Maximilla, nec quod Iesum\nChristum solvant, nec quod aliquam fidei aut spei regulam evertant,\nsed quod plane doceant saepius ieiunare quam nubere. De\nmodo quidem nubendi iam edidmus monogamiae defensionem. Nunc\nde castigatione victus secundae vel magis primae continentiae\npugna est. Arguunt nos, quod ieiunia propria custodiamus, quod\nstationes plerumque in vesperam producamus, quod etiam xerophagias\nobservemus, siccantes cibum ab omni carne et omni iurulentia\net uvidioribus quibusque pomis, nec quid vinositatis vel\nedamus vel potemus; lavacri quoque abstinentiam, congruentem\narido victui. Novitatem igitur obiectant, de cuius inlicito praescribant\naut haeresin iudicandam si humana praesumptio est, aut\npseudoprophetiam pronuntiandam si spiritalis indictio est, dum\nquaque ex parte anathema audiamus qui aliter adnuntiamus. \n",
        "1":"\n Nam quod ad ieiunia pertineat, certos dies a deo constitutos\nopponunt, ut cum in Levitico praecipit dominus Moysi decimam\nmensis septimi diem placationis, Sancta, inquiens, erit vobis dies,\net vexabitis animas vestras, et omnis anima, quae vexata non fuerit\n \n\nin illa die, exterminabitur de populo suo. Certe in evangelio illos\ndies ieiuniis determinatos putant in quibus ablatus est sponsus, et\nhos esse iam solos legitimos ieiuniorum Christianorum, abolitis\nlegalibus et propheticis vetustatibus. Ubi volunt enim, adgnoscunt\nquid sapiat, Lex et prophetae usque ad Ioannem. Itaque de cetero \nindifferenter ieiunandum ex arbitrio, non ex imperio, novae disciplinae\npro temporibus et causis uniuscuiusque; sic et apostolos \n \n\nobservasse, nullum aliud imponentes iugum certorum et in commune\nomnibus obeundorum ieiuniorum, proinde nec stationum,\nquae et ipsae suos quidem dies habeant quartae feriae et sextae,\npassive tamen currant, neque sub lege praecepti neque ultra\nsupremam diei, quando et orationes fere hora nona concludat, de\nPetri exemplo, quod Actis refertur. Xerophagias vero novum affectati\nofficii nomen et proximum ethnicae superstitioni, quales\ncastimoniae Apim, Isidem et Magnam Matrem certorum eduliorum\nexceptione purificant, cum fides libera in Christo ne Iudaicae quidem\nlegi abstinentiam quorundam ciborum debeat, semel in totum\n macellum ab apostolo admissa, detestatore eorum qui sicut nubere\nprohibeant, ita iubeant cibis abstinere a deo conditis. Et ideo\n nos esse iam tunc praenotatos in novissimis temporibus abscedentes\na fide, intendentes spiritibus mundi seductoribus, doctrinis\nmendaciloquorum inustam habentes conscientiam. Quibus, oro te.\nignibus? Credo, quibus nuptias saepe deducimus et coenas quotidie\n coquimus? Sic et cum Galatis nos quoque percuti aiunt.\nobservatores dierum et mensium et annorum. Iaculantur interea\n et Esaiam pronuntiasse, Non tale ieiunium dominus elegit, id est\nnon abstinentiam cibi, sed opera iustitiae quae subtexit; et ipsum\n \n\ndominum in evangelio ad omnem circa victum scrupulositatem\ncompendio respondisse, non his communicari hominem quae in os \ninferantur, sed quae ex ore proferantur, cum et ipse manducaret\net biberet usque in notationem: Ecce homo vorator et potator! \nsic et apostolum docere, quod esca nos deo non commendet, neque \nabundantes, si edamus, neque deficientes, si non edamus.\nHis et huiusmodi sensibus eo iam subtiliter tendunt, ut unusquisque\npronior ventri possit supervacua nec adeo necessaria existimare\nsublati vel deminuti vel demorati cibi officia, praeponente\nscilicet deo iustitiae et innocentiae opera. Et scimus quales\nsint carnalium commodorum suasoriae, quam facile dicatur, Opus\nest de totis praecordiis credam, diligam deum et proximum tanquam\nme. In his enim duobus praeceptis tota lex pendet et prophetae,\nnon in pulmonum et intestinorum meorum inanitate. \n",
        "2":"\n Itaque nos hoc prius affirmare debemus quod occulte subrui \npericlitatur, quantum valeat apud deum inanitas ista, et ante omnia,\nunde ratio ipsa processerit hoc modo promerendi deum. Tunc\nenim agnoscetur observationis necessitas, cum eluxerit rationis\nauctoritas a primordio recensendae. Acceperat Adam a deo legem\nnon gustandi de arbore agnitionis boni et mali, moriturus si gustasset.\nVerum et ipse tunc in psychicum reversus post ecstasin\nspiritalem, in qua magnum illud sacramentum in Christum et ecclesiam\nprophetaverat, nec iam capiens quae erant spiritus, facilius\nventri quam deo cessit, pabulo potius quam praecepto annuit, salutem\ngula vendidit. Manducavit denique et periit, salvus alioquin\n \n\nsi uni arbusculae ieiunare maluisset; ut iam hinc animalis fides\nsemen suum recognoscat, exinde deducens carnalium adpetitionem\net spiritalium recusationem. Teneo igitur a primordio homicidam\ngulam tormentis atque suppliciis inediae puniendam, etiamsi deus\nnulla ieiunia praecepisset. Ostendens tamen, unde sit occisus Adam,\nmihi reliquerat intellegenda remedia offensae, qui offensam demonstrarat.\nUltro cibum, quibus modis quibusque temporibus\npotuissem, pro veneno deputarem et antidotum famem sumerem,\nper quam purgarem mortis a primordio causam in me quoque\ncum ipso genere transductam, certus hoc deum velle cuius contrarium\nnoluit, satisque confidens placituram illi continentiae curam a\n quo damnatam comperissem incontinentiae culpam. Porro, cum et\nipse ieiunium mandet et animam conquassatam proprie utique cibi\nangustiis sacrificium appellet, quis iam dubitabit omnium erga\nvictum macerationum hanc fuisse rationem, qua rursus interdicto\ncibo et observato praecepto primordiale iam delictum expiaretur,\nut homo per eandem materiam causae satis deo faciat per quam\noffenderat, id est per cibi interdictionem, atque ita salutem aemulo\nmodo redaccenderet inedia, sicut extinxerat sagina, pro unico\ninlicito plura licita contemnens? \n",
        "3":"\n Haec ratio servabatur apud providentiam dei, pro temporibus\nomnia modulantis, ne quis ex diverso ad deiciendam propositionem\nnostram, Cur ergo, dicat, non statim deus aliquam victus\nconstituit castigationem, quinimmo et auxit permissionem? Nam\nin primordio quidem herbidum solummodo et arboreum homini\n pabulum addixerat: Ecce dedi vobis omne foenum sementivum\nseminans semen quod est super terram, et omne lignum quod habet\nin semetipso fructum seminis sementivi vobis erit in escam.\nPostea vero ad NoÃ« enumerata subiectione omnium bestiarum terrae\net volatilium caeli et moventium in terra et piscium maris et omnis\n serpentis, Erunt, inquit, vobis in escam: velut holera foeni dedi\n \n\nvobis universa, verum carnem in sanguine animae suae non edetis.\nNam et hoc ipso, quod eam solam carnem esui eximit cuius anima\nnon per sanguinem effunditur, omnis reliquae carnis usum concessisse\nmanifestum est. Ad haec respondemus non competisse\nonerari hominem aliqua adhuc abstinentiae lege, qui cum maxime\ntam levem interdictionem unius scilicet pomi tolerare non potuit;\nremissum itaque illum libertate ipsa corroborandum. Aeque post\ndiluvium in reformatione generis humani suffecisse unam interim\nlegem a sanguine abstinendi, permisso usu ceterorum. Iam enim\niudicium dominus ostenderat per diluvium, adhuc etiam comminatus\nfuerat per exquisitionem sanguinis de manu fratris et de manu \nbestiae omnis. Itaque iustitiam iudicii praeministrans materiam\nlibertatis emisit per veniam supparans disciplinam, permittens omnia,\nut demeret quaedam, plus exacturus, si plus commisisset, abstinentiam\nimperaturus, cum indulgentiam praemisisset, quo magis,\nut diximus, primordiale delictum expiaretur maioris abstinentiae\noperatione in maioris licentiae occasione. \n",
        "4":"\n Denique ubi iam et familiaris populus allegi deo coepit et restitutio \n \n\nhominis imbui potuit, tunc leges disciplinaeque omnes impositae\netiam quae decerperent victum, ademptis quibusdam veluti\nimmundis, quo facilius aliquando ieiunia toleraret homo perpetua\nin quibusdam abstinentia usus. Nam et primus populus primi hominis\nresculpserat crimen, pronior ventri quam deo deprehensus,\ncum de duritia Aegyptiae servitutis valida manu dei et sublimi brachio\nereptus dominus eius visus est, terrae lacte et melle mananti\ndestinatus, statim autem solitudinis incopiosae circumspectu\nscandalizatus, saturitatis Aegyptiae detrimenta suspirans in Moysen\n et Aaron mussitavit: Utinam obiissemus percussi a domino in terra\nAegypti, quando super ollas carnium sedebamus et panes in plenitudinem\ncomedebamus. Quomodo eduxisti nos in haec deserta ad\ninterficiendam synagogam istam fame? Eadem ventris praelatione\ndeploraturus erat eosdem duces suos et dei arbitros, quos desiderio\ncarnis et recordatu Aegyptiarum copiarum exacerbabat. Quis\nnos vescet carne? venerunt in mentem nobis pisces, quos in\nAegypto edebamus gratis, et cucumeres et pepones et porri et cepe\n et allia. At nunc anima nostra arida, nihil nisi manna vident oculi\nnostri. Ita et illis xerophagiae panes angelici displicebant, allium\npotius et cepe quam caelum fragrare malebant. Et ideo tam\ningratis gratiora et esculentiora quaeque detracta sunt, puniendae\nsimul gulae et exercendae continentiae causa, ut illa damnaretur,\nista erudiretur. \n",
        "5":"\n Nunc si temere rationes castigati a deo victus et castigandi\npropfer deum a nobis ad primordiorum experimenta revocavimus,\nconscientiam communem consulamus. Ipsa natura enuntiabit quales\n \n\nnos ante pabulum et potum in virgine adhuc saliva exhibere\nconsuerit rebus duntaxat sensu agendis, quo divina tractantur, si\nmulto pollentioris mentis, si multo vivacioris cordis, quam cum\ntotum illud domicilium interioris hominis escis stipatum, vinis\ninundatum, decoquendis iam stercoribus aestuans praemeditatorium\nefficitur latrinarum, in quo plane nihil tam in proximo supersit\nquam ad lasciviam sapere. Manducavit populus et bibit, et \nsurrexerunt ludere. Intellege sanctae scripturae verecundiam lusum\nnisi impudicum non denotasset. Ceterum quotusquisque meminerit\nreligionis, occupatis memoriae locis, impeditis sapientiae membris?\nNemo ita ut decet, ita ut par est, ita ut utile est, recordabitur\ndei in eo tempore quo ipsum sibi hominem excidere sollemne est.\nOmnem disciplinam victus aut occidit aut vulnerat. Mentior, si non\ndominus ipse oblivionem sui exprobrans IsraÃ«li causam plenitudini\nreputat. Incrassatus est dilectus et pinguefactus et dilatatus est, \net dereliquit deum, qui fecit eum, et abscessit a domino salutificatore\nsuo. Denique in eodem Deuteronomio eandem causam praecaveri\niubens, Ne, inquit, cum manducaveris et biberis et domos \noptimas aedificaveris, ovibus et bubus tuis multiplicatis et argento\net auro extollatur cor tuum et obliviscaris domini dei tui. Praeposuit\ncorruptelae divitiarum edacitatis enormitatem, cui ipsae divitiae\nprocurant. Per illas scilicet incrassatum erat cor populi, ne\noculis videret et auribus audiret et corde coniceret adipibus obstructo,\nquas nominatim esui abstulit, dedocens hominem saginae\nstudere. Ceterum cui cor erectum potius inveniebatur quam impinguatum, \npinguatum, qui quadraginta diebus totidemque noctibus supra humanae\nnaturae facultatem ieiunium perennavit spiritali fide virtutem\nsubministrante, et vidit oculis dei gloriam et audivit auribus dei\nvocem et corde coniecit dei legem iam tunc docentis non in solo\npane vivere hominem, sed in omni verbo dei, cum quidem nec\nipsum Moysen deo pastum inediamque eius nomine saginatam\nconstanter contemplari valeret pinguior populus. Merito igitur etiam\n \n\n in carne se dominus ei ostendit collegae ieiuniorum suorum, non\nminus et Heliae. Nam et Helias hoc primum, quod famem fuerat\n imprecatus, satis iam se ieiuniis voverat. Vivit, inquit, dominus,\ncui adsisto in conspectu eius, si erit ros istis annis et imber. Dehinc\nminantem lezabel fugiens post unicum pabulum et potum,\nquem ab angelo expergefactus invenerat, et ipse quadraginta diebus\net noctibus vacuo ventre arido ore pervenit in montem Choreb,\nubi cum in spelunca devertisset, quam familiari congressu dei\n exceptus est! Quid tu Helia hic? multo amicior ista vox quam,\n Adam ubi es? Illa enim pasto homini minabatur, ista ieiuno blandiebatur.\nTanta est circumscripti victus praerogativa, ut deum\npraestet homini contubernalem, parem revera pari. Si enim deus\n aeternus non esuriet, ut testatur per Esaiam, hoc erit tempus quo\nhomo deo adaequetur, cum sine pabulo vivit. \n",
        "6":"\n Processimus itaque iam ad exempla, uti revolvamus utilitatis\nefficacia potestates istius officii quod etiam iratum deum homini\n reconciliat. Deliquerat IsraÃ«l in aquatione apud Maspha congregatus\na Samuele, sed ita statim delictum ieiunio diluit, ut periculum\nproelii simul fuderit. Cum maxime Samuel offerebat holocaustum\n(in nullo magis procuratam audimus dei clementiam quam\nabstinentia populi), et allophyli proelio admovebant, ibidem\ndominus intonuit voce magna super allophylos, et confusi sunt et\ncorruerunt in conspectu IsraÃ«lis, et processerunt viri IsraÃ«l ex\nMaspha et persecuti sunt allophylos et usque Bethor ceciderunt,\npastos impasti, armatos inermes. Hae erunt vires ieiunantium\ndeo. Caelum pro eiusmodi militat. Habes formam praesidii etiam\nspiritalibus bellis necessariam. Proinde cum rex Assyriorum Sennacherib\n \n\ncompuribus iam civitatibus captis IsraÃ«li per Rapsacen\nblasphemias et minas intentaret, nihil aliud illum a proposito in\nAethiopias avertit. Dehinc quid aliud centum octoginta quatuor\nmilia de exercitu eius per angelum absumpsit quam Ezechiae\nregis humiliatio? Siquidem duritia hostis adnunciata vestem scidit,\nsaccum induit, eodemque habitu seniores sacerdotum ad deum per\nEsaiam adire iussit, utique ieiunio preces prosequente. Neque\nenim cibi tempus in periculo, nec saturitatis cultus in sacco. Semper\ninedia maeroris sequela est, sicut laetitia accessio saginae. \nPer hanc maeroris sequelam et inediam etiam civitas illa peccatrix\nNinive de exitio praedicato liberatur. Satis enim paenitentia scelerum\ncommendaverat ieiunium triduo functa,etiam pecudibus \nenectis, quibus iratus deus non erat. Sodoma quoque et Gomorra \nevasissent, si ieiunassent. Hoc remedium agnoscit et Achab. Cum \nilli post transgressionem et idololatriam et necem Nabuthae propter\nvineam interempti a Iezabel exprobrasset Helias, Qualiter occidisti\net haereditatem possedisti: in loco quo sanguinem Nabuthae\ncanes delinxerant, tuum quoque delinguent,âdestituit semetipsum\net saccum carni suae imposuit et ieiunavit et dormivit in\nsacco. Et tunc sermo domini ad Heliam, Vidisti, ut reveritus sit\nAchab a facie mea: pro eo, quod reveritus est, non superducam\nlaesuram in diebus ipsius, sed in diebus filii eius superducam\neam, qui non erat ieiunaturus. Ita ieiunium in deum reverentiae\nopus est, per quod Anna quoque ambiens uxor Helcanae retro \nsterilis impetravit facile a deo inanem cibo ventrem filio implere,\net quidem propheta. Sed non modo naturae mutationem aut periculorum\naversionem aut delictorum obliterationem, verum etiam\nsacramentorum agnitionem ieiunia de deo merebuntur. Aspice\n \n\n Danielis exemplum. Circa somnium regis Rabylonis omnes turbantur\nsophistae, negant ultro de praestantia humana posse cognosci.\nSolus Daniel deo fidens, et sciens quid ad demerendam\ndei gratiam faceret, spatium tridui postulat, cum sua fraternitate\nieiunat, atque ita orationibus commendatis et ordinem et significationem\nsomnii per omnia instruitur, tyranni sophistis parcitur, deus\nglorificatur, Daniel honoratur, non minorem dei gratiam et postea\nquoque relaturus anno primo regis Darii, cum ex recogitatu praedicatorum\ntemporum ab Hieremia dedit faciem suam deo in ieiuniis\net sacco et cinere. Nam et angelus missus ad eum hanc statim\nprofessus est causam divinae dignationis: Veni, inquit, demonstrare\ntibi, quatenus miserabilis es, ieiunando scilicet. Si deo miserabilis,\nleonibus in lacu fuerat horribilis, ubi quidem illi sex diebus\nieiunanti prandium angelus procuravit. \n",
        "7":"\n Reddimus et cetera. Ad nova enim nunc documenta properamus.\n In limine evangelii Anna prophetis, filia Phanuelis, quae\ninfantem dominum et agnovit et multa super eo praedicavit expectantibus\nredemptionem IsraÃ«lis, post egregium titulum veteris et\nunivirae viduitatis ieiuniorum quoque testimonio augetur, ostendens\nin quibus officiis adsideri ecclesiae debeat, et a nullis magis intellegi\n Christum quam semel nuptis et saepe ieiunis. Ipse mox dominus\nbaptisma suum, et in suo omnium, ieiuniis dedicavit, habens\nefficere panes ex lapidibus, etiam Iordanem vino fortasse\nmanare, si ita vorator et potator fuisset. Immo novum hominem\nin veteris sugillationem virtute fastidiendi cibi initiabat, ut eum\ndiabolo rursus per escam tentare quaerenti fortiorem fame tota\n ostentaret. Praestituit exinde ieiuniis legem sine tristitia transigendis.\n Cur enim triste quod salutare? Docuit etiam adversus diriora\ndaemonia ieiuniis proeliandum. Quid enim mirum, si eadem operatione\nspiritus iniquus educitur qua sanctus inducitur? Denique, ut\n in centurionem Cornelium necdum tinctum dignatio spiritus sancti\ncum charismate insuper prophetiae festinasset, ieiunia eius legimus\n exaudita. Puto autem et apostolus in secunda Corinthiorum inter\n \n\nlabores suos et pericula et incommoda post famem ac sitim ieiunia\nquoque plurima enumerat. \n",
        "8":"\n Principalis haec species in castigatione victus potest iam de \ninterioribus quoque abstinentiae operationibus praeiudicare, ut et\nipsis pro modo utilibus aut necessariis. Nam exceptio eduliorum\nquorundam portionale ieiunium est. Inspiciamus igitur et xerophagiarum\nnovitatem aut vanitatem, si non et in his tam antiquissimae\nquam efficacissimae religionis operatio est. Redeo ad Danielem et\nfratres eius leguminum pabulum et aquae potum ferculis et oenophoris \nregiis praeferentes atque exinde formosiores, ne quis de\nspecie quoque corpusculi metuat, ceterum spiritu insuper cultos.\nDedit enim deus adolescentulis scientiam et intellegentiam in omni\nlitteratura et Danieli in omni verbo et in somniis et in omni sophia,\nqua hoc ipsum quoque saperet, quibus modis de deo impetraretur \nagnitio sacramentorum. Anno denique tertio Cyri regis\nPersarum cum in recogitatum incidisset visionis, aliam formam\nbumiliationis prospexit. In illis, inquit, diebus ego Daniel eram \nlugens per tres hebdomadas, panem suavem non edi, caro et\nvinum non introierunt in os meum, oleo unctus non sum, donec\nconsummarentur tres hebdomades, quibus transactis angelus emissus\nest taliter alloquens: Daniel, homo es miserabilis, ne timueris,\nquoniam ex die prima qua dedisti animam tuam recogitatui et humiliationi\ncoram deo exauditum est verbum tuum, et ego introivi\nverbo tuo. Ita xerophagiarum miseratio et humiliatio metum expellunt\net aures dei advertunt et occultorum compotes faciunt. Revertor\netiam ad Heliam. Cum corvi illum pane et carne saturare\nconsuessent, cur postmodum apud Bersabe Iudaeae excitato ei de\nsomno quidam ille angelus sine dubio panem solum et aquam obtulit?\nDefecerant corvi, qui eum liberalius pascerent, an difficile\nangelo fuerat aliquem alicunde de convivio regis ministrum cum\ninstructissimo ferculo raptum ad Heliam transferre, sicut Danieli\nin lacum leonum esurienti prandium metentium exhibitum est?\n \n\nSed constitui oportebat exemplum docens in tempore pressurae et\npersecutionis et cuiuscunque circumstantiae xerophagiis esse vivendum.\n Tali victu David exomologesin suam expressit, cinerem quidem\nedens velut panem, id est panem velut cinerem aridum et\nsordidum, potum vero fletu miscens, utique pro vino. Habet enim\net abstinentia vini suos titulos, quae et Samuelem deo voverat et\n Aaronom consecrarat. Nam de Samuele mater, Et vinum, inquit,\net ebriamen non bibet; talis enim et ipsa deum orabat. Et dominus\n ad Aaron: Vinum et siceram non bibetis, tu et filius t(??)us\npost te, si quando ingrediemini tabernaculum, vel ascendetis ad\naltare, et non moriemini. Adeo morientur qui non sobrii in ecclesia\n ministraverint. Sic et IsraÃ«li proximo exprobrat: Et potum\ndabatis sanctificatis meis vinum. Et haec autem strictura potus\nxerophgiae portio est. Quanquam ubi abstinentia vini aut a deo\nexigitur aut ab homine vovetur, illic intellegatur etiam pabuli\npressura formam praestruens potui. Qualis enim esus, talis et\npotus. Verisimile non est, ut quis dimidiam gulam deo immolet,\naquis sobrius et cibis ebrius. An autem et apostolus xerophagias\n norit, qui maiora celebraverat, sitim et famem et multa ieiunia,\n qui ebrietates et comessationes recusaverat, vel de discipulo Timotheo\nargumenti satis est, quem propter stomachum et adsiduas\n imbecillitates modico vino monens uti, quo ille non ex institutione,\nsed ex devotione abstinebat (ceterum stomacho magis consuetudo\nprodesset), hoc ipso abstinentiam vini dignam deo suasit,\nquam ex necessitate dissuasit. \n",
        "9":"\n Aeque stationes nostras ut indictas, quidam vero et in\n \n\nserum constitutas, novitatis nomine incusant, hoc quoque munus\net ex arbitrio obeundum esse dicentes et non ultra nonam detinendum,\nde suo scilicet more. Sed quod pertineat ad indictionis\nquaestionem, semel pro omnibus causis respondebo. Nunc ad\nproprium huius speciei articulum, de modo temporis dico, de ipsis\nprius expostulandum, unde hanc formam nona dirimendis stationibus\npraescribant. Si, quia Petrus et qui cum eo ad horam\nnonam orationis templum introgressi leguntur, quis mihi probabit \nillos ea die statione functos, ut horam nonam ad clausulam et expunctionem\nstationis interpretetur? Atqui facilius invenias Petrum\nhora sexta capiendi cibi causa prius in superiora ad orandum ascendisse, \nquo magis sexta diei finiri officio huic possit, quae illud\nabsolutura post orationem videbatur. Porro cum in eodem commentario\nLucae et tertia hora orationis demonstretur, sub qua\nspiritu sancto initiati pro ebriis habehantur, et sexta, qua Petrus \nascendit in superiora, et nona, qua templum sunt introgressi, cur\nnon intellegamus salva plane indifferentia semper et ubique et omni\ntempore orandum, tamen tres istas horas ut insigniores in rebus\nhumanis, quae diem distribuunt, quae negotia distinguunt, quae\npublice resonant, ita et sollemniores fuisse in orationibus divinis?\nQuod etiam suadet Danielis quoque argumentum ter die orantis,\nutique per aliquarum horarum exceptionem, non aliarum autem\nquam insigniorum, exinde apostolicarum, tertiae, sextae, nonae.\nHinc itaque et Petrum dicam ex vetere potius usu nonam observasse\ntertio orantem supremae orationis munere. Haec autem propter\nillos qui se putant ex forma Petri agere, quam ignorant; non\nquasi respuamus\n nonam, cui et quarta sabbati et sexta plurimum\n \n\nfungimur, sed quia eorum quae ex traditione observantur tanto\nmagis dignam rationem adferre debemus, quanto carent scripturae\nauctoritate, donec aliquo caelesti charismate aut confirmentur aut\n corrigantur. Et si qua, inquit, ignoratis, dominus vobis revelabit.\nItaque seposito confirmatore omnium istorum paracleto, duce universae\nveritatis, an dignior apud nos ratio adferatur in nonam\nobservandi require, ut etiam Petro ea ratio deputanda sit, si\nstatione tunc functus est. Venit enim de exitu domini, quem etsi\nsemper commemorari oportet sine differentia horarum, impressius\nsius tamen tum ei secundum ipsum stationis vocabulum addicimur.\nNam et milites nunquam immemores sacramenti magis\nstationibus parent. Itaque in eam usque horam celebranda pressura\nest in qua a sexta contenebratus orbis defuncto domino lugubre\nfecit officium, ut tunc et nos revertamur ad iocunditatem\ncum et mundus recepit claritatem. Hoc si magis ad religionem\nsapit Christianam, dum magis Christi gloriam celebrat, possum\naeque serae stationis ex eodem rei ordine statum figere, ut ieiunemus\nad serum, expectantes tempus dominicae sepulturae, cum\nIoseph postulatum detulit corpus et condidit. Inde et irreligiosum\nest ante famulorum carnem refrigerare quam domini. Sed hactenus\nhaec ex argumentationum provocatione commiserim, coniecturas\nconiecturis, et tamen, puto, fidelioribus repercutiens.\nVideamus, an aliquid tale nobis de vetustatibus quoque patrocinetur.\n In Exodo habitus ille Moysis adversus Amalech orationibus proeliantis\nusque in occasum perseverans nonne statio fuit sera? Iesum\nNave debellantem Amorrhaeos prandisse illa die existimamus qua\n \n\nipsis elementis stationem imperavit? Stetit sol in Gabaon et luna \nin Aialon, stetit sol et luna in statione, donec ultus est populus\nde inimicis suis, et stetit sol medio caelo. Ut autem accedebat\nin occasum et finem diei unius, non fuit dies talis retro et in novissimo,\nutique tam prolixus, ut, inquit, exaudiret deus hominem,\nparem scilicet solis, instantem tam diu in officio, stationem\netiam sera longiorem. Certe Saul et ipse in proelio constitutus\nmanifeste munus istud indixit: Maledictus homo, qui ederit panem \nad vesperam usque, dum ulciscar de inimico meo, et non gustavit\ntotus populus eius, et tota terra prandebat. Tantam autem deus\npraestitit auctoritatem edicto stationis illius, ut Ionathan, filius\nSaulis, quamquam ignarus ieiunationis in serum definitae gustum\nmellis admiserat, et sorte mox de delicto sit traductus, et vix\nper precem populi periculo exemptus. Gulae enim, licet simplicis,\nreus fuerat. Sed et Daniel anno primo regis Darii, cum ieiunus\nin sacco et cinere exomologesin deo ageret, Et adhuc, inquit, loquente \nme in oratione. ecce vir, quem videram in somnis initio,\nvelociter volans appropinquavit mihi quasi hora vespertini sacrificii.\nHaec erit statio sera quae ad vesperam ieiunans pinguiorem\norationem deo immolat. \n",
        "10":"\n Omnia autem ista credo ignota eis qui ad nostra turbantur, \naut sola forsitan lectione non etiam intentione comperta, secundum\nmaiorem vim imperitorum apud gloriosissimam scilicet multitudinem\npsychicorum. Propterea per singulas direximus species ieiunationum,\nxerophagiarum, stationum, ut, dum recensemus secundum\nutriusque testamenti paraturam quantum proficiant recusati vel\nrecisi vel retardati pabuli officia, eos retundamus qui haec velut\n \n\nvacantia infirmant, item dum pariter ostendimus quo semper in\nordine fuerint religionis, eos revincamus qui haec ut nova accusant;\nnec novum enim quod semper, nec vacuum quod utile. Sed\net illud in medio est, quaedam ex his officiis a deo homini imperata\nlegem constituisse, quaedam ab homine deo oblata votum expunxisse.\nTamen et votum, cum a deo acceptatum est, legem in\nposterum facit per auctoritatem acceptatoris; exinde enim faciendum\nmandavit qui factum comprobavit. Itaque et hinc in alia specie\naltercatio diversae partis obducitur, cum dicunt, Aut pseudoprophetia\nest, si spiritalis vox sollemnia ista constituit, aut haeresis,\nsi humana praesumptio adinvenit, Eam enim formam. reprehendentes\nqua et vetera decucurrerunt, et ex ea retorquentes quae et\nadversarii veterum adversus illa poterunt retractare, aut et illa\nrecusare debebunt aut exerta ista suscipere; necessarie, maxime\ncum et ista, a quocunque institutore sunt, sive spiritali sive\ntantum fideli, eidem deo currant cui et vetera. Indubitate enim\n \n\net haeresis et psendoprophetia divinitatis diversitate iudicabuntur\napud nos omnes unici dei creatoris et Christi eius antistites,\nadeoque indifferenter hanc partem defendo, illis offerens in quo\nvelint gradum figere. Spiritus diaboli est, dicis, o psychice. Et\nquomodo dei nostri officia indicit nec alii offerenda quam deo nostro?\nAut contende diabolum cum deo facere nostro, aut satanas\nparacletus habeatur. Sed hominem antichristum adfirmas; hoc enim \nvocantur haeretici nomine penes Ioannem. Et quomodo quisquis\nille est in Christo nostro haec erga dominum nostrum officia disposuit,\ncum et antichristi erga deum, adversum nostrum processerint\nChristum? Quo itaque putas laterum confirmatum apud nos\nspiritum, cum imperat an cum probat quae deus noster et imperavit\nsemper et probavit? Sed rursus palos terminales figitis deo,\nsicut de gratia, ita de disciplina, sicut de charismatibus ita et\nde solleminbus, ut proinde officia cessaverint, quemadmodum et\nbeneficia eius, atque ita negetis usque adhuc eum munia imponere,\nquia et hic Lex et prophetae usque ad Ioannem. Superest ut totum \nauferatis quantum in vobis tam otiosum. \n",
        "11":"\n Iam enim et in ista specie ditati saturatique regnatis, non \ndelicta incursantes, quae ieiuniis elimentur, nec revelationum\nscientia indigentes, quae xerophagiis extorqueantur, nec bella propria\nmetuentes, quae stationibus discutiantur. Ut ab Ioanne paracletus\nobmutuisset, ipsi nobis prophetae in hanc maxime causam\nextitissemus, iam non dico ad exorandam dei iram, nec ad impetrandam\ntutelam eius aut gratiam, sed ad praemuniendam per nosmet\nipsos novissimorum temporum condicionem, indicentes omnem\nÏÎ±ÏÎµÎ¹Î½Î¿ÏÏá½¹Î½Î·ÏÎ¹Î½, cum carcer ediscendus, et fames ac sitis exercendae,\net tam inediae quam anxii victus tolerantia usurpanda sit,\nut in carcerem talis introeat Christianus qualis inde prodisset,\nnon poenam illic passurus, sed disciplinam, nec saeculi tormenta,\nsed sua officia, eoque fidentior processurus ad certamen e custodia\nabusus nihil habens carnis, sic ut nec habeant tormenta materiam,\n \n\ncum sola et arida sit cute loricatus, et contra ungulas corneus,\npraemisso iam sanguinis succo tanquam animae impedimentis,\nproperante iam et ipsa, quae iam saepe ieiunans mortem de proximo\nnorit. Plane vestrum est in carceribus popinas exhibere\nmartyribus incertis, ne consuetudinem quaerant, ne taedeat vitae,\nne nova abstinentiae disciplina scandalizentur, quam nec ille Pristinus\nvester non Christianus martyr adtigerat, quem ex facultate\ncustodiae liberae aliquamdiu farsum, omnibus balneis quasi baptismate\n \n\nmelioribus, et omnibus luxuriae secessibus quasi ecclesiae\nsecretioribus, et omnibus vitae istius inlecebris quasi\naeternae dignioribus hoc, puto, obligatum, ne mori vellet, postremo\nipso tribunalis die luce summa condito mero tanquam antidoto\npraemedicatum ita enervastis, ut paucis ungulis titillatus\n(hoc enim ebrietas sentiebat) quem dominum confiteretur interroganti\npraesidi respondere non potuerit amplius, atque ita de hoc\niam extortus, cum singultus et ructus solos haberet, in ipsa\nnegatione discessit. Ideo sobrietatis disciplinam qui praedicant\npseudoprophetae, ideo haeretici qui observant. Quid ergo cessatis\nparacletum, quem in Montano negatis, in Apicio credere? \n",
        "12":"\n Praescribitis constituta esse sollemnia huic fidei scripturis vel \ntraditione maiorum, nihilque observationis amplius adiciendum ob\nillicitum innovationis. State in isto gradu, si potestis. Ecce\nenim convenio vos et praeter pascha ieiunantes citra illos dies\nquibus ablatus est sponsus et stationum semiieiunia interponentes,\net vos interdum pane et aqua victitantes, ut cuique visum est.\n \n\nDenique respondetis haec ex arbitrie agenda, non ex imperio. Movistis\nigitur gradum excedendo traditionem, cum quae non sunt\nconstituta obitis. Quale est autem, ut tuo arbitrio permittas quod\nimperio dei non das? Plus humanae licebit voluntati quam divinae\npotestati? Ego me saeculo, non deo liberum memini. Sic meum\nest ultro officium facere domino, sic indicere illius est. Non\ntantum obsequi ei debeo, sed et adulari; illud enim imperio eius,\nhoc arbitrio meo praesto. Bene autem, quod et episcopi universae\nplebi mandare ieiunia adsolent, non dico de industria stipium conferendarum,\nut vestrae capturae est, sed interdum et ex aliqua\nsollicitudinis ecclesiasticae causa. Itaque si et ex bominis edicto\net in unum omnes ÏÎ±ÏÎµÎ¹Î½Î¿ÏÏá½¹Î½Î·ÏÎ¹Î½ agitatis, quomodo in nobis\nipsam quoque unitatem ieiunationum et xerophagiarum et stationum\ndenotatis? nisi forte in senatus consulta et in principum mandata\ncoitionibus opposita delinquimus. Spiritus sanctus, cum in quibus\nvellet terris et per quos vellet praedicaret, ex providentia\nimminentium sive ecclesiasticarum tentationum sive mundialium\nplagarum, qua paracletus, id est advocatus ad exorandum iudicem,\nhuiusmodi officiorum remedia mandabat, puta, nunc ad exercendam\nsobrietatis et abstinentiae disciplinam; hunc qui recipimus, necessario\netiam quae tunc constituit observamus. Aspice ad Iudaicos\nfastos, et invenies nihil novum, si quae patribus sunt praecepta\nomnis deinceps posteritas haereditaria religione custodit. Aguntur\npraeterea per Graecias illa certis in locis concilia ex universis\necclesiis, per quae et altiora quaeque in commune tractantur, et\nipsa repraesentatio totius nominis Christiani magna veneratione celebratur.\nEt hoc quam dignum fide auspicante congregari undique\n ad Christum! Vide, quam bonum et quam iucundum habitare fratres\nin unum! Hoc tu psallere non facile nosti, nisi quo tempore\n \n\ncum compluribus coenas. Conventus autem illi stationibus prius\net ieiunationibus operati dolere cum dolentibus, et ita demum\ncongaudere gaudentibus norunt. Si et ista sollemnia, quibus tunc\npraesens patrocinatus est sermo, nos quoque in diversis provinciis\nfungimur in spiritu invicem repraesentati, lex est sacramenti. \n",
        "13":"\n Ho(??)m igitur tempora observantes et dies et menses et annos \ngalaticamur. Plane, si Iudaicarum caeremoniarum, si legalium\nsollemnitatum observantes sumus; illas enim apostolus dedocet compescens\nveteris testamenti in Christo sepulti perseverantiam et novi\nsistens. Quod si nova conditio in Christo, nova et sollemnia esse \ndebebunt: aut si omnem in totum devotionem temporum et dierum\net mensium et annorum erasit apostolus, cur pascha celebramus\nannuo circulo in mense primo? cur quinquaginta exinde diebus\nin omni exultatione decurrimus? cur stationibus quartam et\nsextam sabbati dicamus et ieiuniis parasceuen? Quamquam vos\n \n\netiam sabbatum, si quando, continuatis, nunquam nisi in pascha\nieiunandum secundum rationem alibi redditam. Nobis certe omnis\ndies etiam vulgata consecratione celebratur. Nec ergo apud apostolum\ndifferentiae ratio, distinguentem nova et vetera. Sed et hic\ninaequalitas vestra ridebitur, cum vetustatum formam nobis exprobratis\nin quo causam novitatis accusatis. \n",
        "14":"\n Reprobat etiam illos qui iubeant cibis abstinere, sed de\nprovidentia spiritus sancti, praedamnans iam haereticos perpetuam\nabstinentiam praecepturos ad destruenda et despicienda opera creatoris,\nquales inveniam apud Marcionem, apud Tatianum, apud\nIovem, hodiernum de Pythagora haereticum, non apud paracletum.\nQuantula est enim apud nos interdictio ciborum? Duas in anno\nhebdomadas xerophagiarum, nec totas, exceptis scilicet sabbatis et\ndominicis, offerimus deo, abstinentes ab eis quae non reicimus,\nsed differimus. Atqui ad Romanos scribens vos nunc compungit\n retractatores huius officii, Ne propter pabulum solveritis, inquit,\n \n\nopus dei. Quod opus? De quo ait, Bonum est carnem non edere\net vinum non potare. Nam qui in istis servit, placabilis et propitiabilis\ndeo nostro est. Quidam credit omnia manducanda esse, \nquidam autem infirmus olera vescitur; qui manducat, ne nullificet\nnon manducantem. Tu quis es, qui alienum servum iudicas? Et\nqui manducat, et qui non manducat, deo agit gratias. Cum autem\nhumano arbitrio vetet controversiam fieri, quanto magis divino?\nIta sciebat quosdam. castigatores et interdictores victus incusare,\nqui ex fastidio, non qui ex officio abstinerent, probare vero qui\nin honorem, non qui in convicium creatoris. Et si claves macelli\ntibi tradidit permittens esui omnia ad constituendam idolothytorum \nexceptionem, non tamen in macello regnum dei inclusit, Nec enim, \ninquit, esus aut potus est dei regnum, et, Esca nos deo non commendat, \nnon ut de arida dictum putes, sed potius de uncta et\naccurata, siquidem subiciens, Nec si manducaverimus, abundabimus,\nnec si non manducaverimus, deficiemus, tibi magis insonat\nqui abundare te existimas si edas, et deficere si non edas, et ideo\nista detractas. Dominum quoque quam indigne ad tuam libidinem \ninterpretaris passim manducantem et bibentem, sed puto, quod\netiam ieiunarit qui beatos non saturatos, sed esurientes et sitientes\npronuntiarit, qui escam profitebatur, non quam discipuli existimarant, \nsed paterni operis perfectionem, docens operari escam quae \npermanet in vitam aeternam, in ordinaria etiam oratione panem\nmandans postulandum, non et Attalicas divitias. Sic et Esaias\nnon negavit deum elegisse ieiunium, sed quale non elegerit enumeravit. \nIn diebus enim, inquit, ieiuniorum vestrorum inveniuntur\nvoluntates vestrae, et omnes subiectos vobis succutitis, aut ad\nconvicia et lites ieiunatis et caeditis pugnis. Non tale ieiunium\n \n\nego elegi, sed quale subiecit, et subiciendo non abstutit, sed\nconfirmavit. \n",
        "15":"\n Nam et si mavult opera iustitiae, non tamen sine sacrificio,\nquod est anima conflictata ieiuniis. Ille certe deus, cui nec populus\n incontinens gulae placuit, nec sacerdos, nec prophetes. Manent\nadhuc monumenta concupiscentiae, ubi sepultus est populus carnis\navidissimus usque ad choleram ortygometras cruditando. Etiditur\n pro templi foribus senior Heli, filii eius in acie ruunt, nurus expirat\nin partu. Hanc enim meruerat a deo plagam domus impudens,\nsacrificiorum carnalium defraudatrix. Sameas, homo dei,\ncum exitum prophetasset idololatriae introductae a rege Hieroboam,\npost manum eius regis arefactam et statim restitutam, post altare\ndiffusum, ob haec signa de satisfactione invitatus a rege plane\nexcusavit (prohibitus enim a deo fuerat) illic cibum in totum\nattingere; sed ab alio mox sene mentito prophetam temere pastus,\nsecundum verbum dei ibidem factum super mensam, non est in\n paternis sepultus. Leonis enim in via occursu prostratus et apud\nexteros conditus poenam deserti ieiunii luit. Haec erunt exempla\net populo et episcopis, etiam spiritalibus, si quam incontinentiam\n gulae admiserint. Sed nec apud inferos admonitio cessavit, ubi in\ndivite epulone quidem convivia cruciantur, in paupere vero ieiunia\nrecreantur, habentia praeceptores Moysen et prophetas. Nam et Iohel\n exclamavit, Sanctificate ieiunium et curationem, prospiciens iam\ntunc et alios apostolos et prophetas sancituros ieiunium et praedicuturos\n \n\nofficia curantia deum. Unde et qui in idolis comendis\net in sacro ornandis et ad singulas horas salutandis adulantur,\ncurationem facere dicuntur. Sed et omnem ÏÎ±ÏÎµÎ¹Î½Î¿ÏÏá½¹Î½Î·ÏÎ¹Î½ ethnici\nagnoscunt. Cum stupet caelum et aret annus, nudipedalia\ndenuntiantur, magistratus purpuras ponunt, fasces retro avertunt,\nprecem indigitant, hostiam instaurant. Apud quasdam vero colonias\npraeterea annuo ritu saccis velati et cinere conspersi idolis suis\ninvidiam supplicem obiciunt, balnea et tabernacula in nonam\nusque cluduntur. Unus in publico ignis apud aras, aquae nec in\nlancibus. Niniviticum credo iustitium. Iudaicum certe ieiunium\nubique celebratur, cum omissis templis per omne litus quocunque\nin aperto aliquando iam precem ad caelum mittunt. Et licet cultu\net ornatu maeroris munus infament, tamen fidem abstinentiae adfectant\net stellae auctoritatem demorantis suspirant. Sed bene quod\ntu nostris xerophagiis blasphemias ingerens casto Isidis et Cyheles\neas adaequas. Admitto testimonialem comparationem. Hinc\ndivina constabit, quam diabolus divinorum aemulator imitatur.\nEx veritate mendacium struitur, ex religione superstitio compingitur.\nHinc tu eo inreligiosior quanto ethnicus paratior. Ille denique\ndeo idolo gulam suam mactat, tu deo non vis. Deus enim \ntibi venter est, et pulmo templum, et aqualiculus altare, et sacerdos\ncocus, et sanctus spiritus nidor, et condimenta charismata, et\nructus prophetia. \n \n\n",
        "16":"\n Vetus es, vera si velimus dicere, tu qui tantum gulae indulges,\net merito te priorem iactitas; semper agnosco sapere Esau venatorem\nferarum; ita passim indagandis turdis studes, ita de campo laxissimae\ndisciplinae tuae venis, ita spiritu deficis. Si tibi lenticulam\ndefruto inrufatam obtulero, statim totos primatus tuos vendes;\napud te agape in caccabis fervet, fides in culinis calet, spes in\nferculis iacet. Sed maioris est agape, quia per hanc adulescentes\ntui cum sororibus dormiunt. Appendices scilicet gulae lascivia atque\nluxuria est. Quam societatem et apostolus sciens, cum praemisisset,\n Non in ebrietatibus nec in comessationibus, adiunxit, Nec\nin cubilibus et libidinibus. Ad elogium gulae tuae pertinet, quod\nduplex apud te praesidentibus honor binis partibus deputatur, cum\n apostolus duplicem honorem dederit, ut et fratribus et praepositis.\nQuis sanctior inter vos, nisi convivandi frequentior, nisi obsonandi\npollucibilior, nisi calicibus instructior? Merito homines solius\nanimae et carnis spiritalia recusatis. Talibus si placerent prophetae,\n mei non erant. Cur ergo non constanter praedicatis, Manducemus\net bibamus, cras enim moriemur? Sicuti nos non dubitamus exerte\nmandare, Ieiunemus fratres et sorores, ne forte cras moriamur.\n Palam disciplinas nostras vindicemus. Nos certi sumus eos\nqui in carne sunt deo placere non posse, non utique substatia\ncarnis, sed in cura, sed in affectione, sed in operatione, sed in\nvoluntate. Macies non displicet nobis; neque enim ad pondus deus\n carnem tribuit, sicut nec spiritum ad mensuram. Facilius, si forte,\n \n\nper angustam salutis ianuam introbit caro exilior; citius resuscitabitur\ncaro levior, diutius in sepultura durabit caro aridior. Saginentur\npugiles et pyctae Olympici. Illis ambitio corporis competit\nquibus et vires necessariae, et tamen illi quoque xerophagiis invalescunt.\nSed nostra alia robora aliaeque vires, sicut et alia certamina, \nquibus non est luctatio adversus carnem et sanguinem,\nsed adversus mundi potestates, adversus spiritalia malitiae. Adversus\nhaec non carne et sanguine, sed fide et spiritu robusto\noportet adsistere. Ceterum saginatior Christianus ursis et leonibus\nforte quam deo erit necessarius, nisi quod et adversus bestias\nmaciem exercere debebit."
    },
    "edition":"Tertullian, ca. 160-ca. 230, creator; Oehler, Franz, editor",
    "englishTitle":"De ieiunio adversus psychicos",
    "source":"Perseus Digital Library",
    "originalTitle":"De ieiunio adversus psychicos",
    "original-urn":"urn:cts:latinLit:stoa0275.stoa018.opp-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0275.stoa018.opp-lat1-simple"
}