{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nAvidius Cassius, ut quidam volunt, ex familia Cassiorum fuisse dicitur, per matrem tamen; homine novo\n \ngenitus Avidio Severo, qui ordines duxerat et\n \npost ad summas dignitates pervenerat, cuius Quadratus in historiis meminit, et quidem graviter, cum illum summum virum et necessarium rei publicae\n \nadserit et apud ipsum Marcum praevalidum. nam iam eo imperante perisse fatali sorte perhibetur.\n \nHic ergo Cassius ex familia, ut diximus, Cassiorum, qui in curia in C. Iulium\n \nconspiraverant, oderat tacite principatum nec ferre poterat imperatorium nomen dicebatque esse eo gravius nomen\n \nimperii, quod non posset e re publica tolli nisi per alterum\n \n \n \n \n \n \nimperatorem, denique temptasse in pueritia dicitur extorquere etiam Pio principatum, sed per patrem, virum sanctum et gravem, adfectionem tyrannidis latuisse, habitum tamen semper a ducibus suspectum.\n \nVero autem illum parasse insidias, ipsius Veri epistula\n \nindicat, quam inserui. ex epistula Veri:\n Avidius Cassius avidus est, quantum et mihi videtur et iam\n \nsub avo meo, patre tuo, innotuit, imperii; quem velim\n \nobservari iubeas, omnia ei nostra displicent,\n \nopes non mediocres parat, litteras nostras ridet, te philosopham aniculam, me luxuriosum morionem vocat.\n \nvide quid agendum sit. ego hominem non odi, sed vide ne tibi et liberis tuis non bene consulas,\n \ncum talem inter praecinctos habeas qualem milites libenter audiunt, libenter vident. \n \n",
        "1":"\n \n \nrescriptum Marci de Avidio Cassio:\n Epistulam tuam legi, sollicitam potius quam\n \nimperatoriam et non nostri temporis.\n \nnam si ei divinitus debetur imperium, non poterimus interficere, etiamsi velimus, scis enim proavi tui dictum: 'successorem suum nullus occidit'. sin minus, ipse sponte sine nostra crudelitate fatales\n \nlaqueos inciderit, adde quod non possumus reum facere, quem et nullus accusat et, ut ipse dicis, milites\n \n \n \n \n \n \namant. deinde in causis maiestatis haec natura est ut videantur vim pati etiam quibus probatur, scis enim ipse quid avus tuus Hadrianus dixerit:\n \n' misera condicio imperatorum, quibus de adfectata\n \ntyrannide\n \nnisi occisis non potest credi'. eius autem exemplum ponere malui\n \nquam Domitiani, qui hoc primus dixisse fertur, tyrannorum enim etiam bona dicta non habent\n \ntantum auctoritatis quantum debent. sibi ergo habeat suos mores, maxime cum bonus dux sit et\n \nseverus et fortis et rei publicae necessarius, nam quod dicis, liberis meis cavendum esse morte illius; plane liberi mei pereant, si magis amari merebitur Avidius quam illi, et si rei publicae expediet, Cassium vivere quam liberos Marci. \nhaec de Cassio Verus, haec Marcus. \n",
        "2":"\n \n \nSed nos hominis naturam et mores breviter explicabimus. neque enim plura de his sciri possunt, quorum vitam et inlustrare nullus audet eorum causa\n \na quibus oppressi fuerint, addemus autem quemadmodum ad imperium venerit et quemadmodum sit\n \noccisus et ubi victus. proposui enim, Diocletiane Auguste, omnes qui imperatorum nomen sive iusta causa sive iniusta\n \nhabuerunt, in litteras mittere, ut omnes purpuratos Augustos cognosceres.\n \nFuit his moribus, ut nonnumquam trux et asper videretur, aliquando mitis et lenis, saepe religiosus, alias contemptor sacrorum, avidus vini item abstinens,\n \n \n \n \ncibi adpetens et mediae patiens, Veneris cupidus et\n \ncastitatis amator, nec defuerunt qui illum Catilinam vocarent, cum et ipse se ita gauderet appellari, addens futurum se Sergium si dialogistam occidisset. Antoninum\n \nhoc nomine significans, qui tantum enituit in philosophia, ut iturus ad bellum Marcomannicum, timentibus cunctis ne quid fatale proveniret, rogatus sit non adulatione sed serio, ut praecepta philosophiae\n \nederet, nec ille timuit, sed per ordinem paraeneseos\n \n \nper triduum disputavit, fuit praeterea disciplinae militaris Avidius Cassius tenax et qui se Marium dici vellet. \n",
        "3":"\n \n \nQuoniam de severitate illius dicere coepimus, multa exstant crudelitatis potius quam severitatis eius\n \nindicia, nam primum milites qui aliquid provincialibus tulissent per vim, in illis ipsis locis, in quibus peccaverant,\n \nin crucem sustulit, primus etiam id supplicii genus invenit, ut stipitem grandem poneret pedum octoginta et centum\n \net a summo usque ad imum damnatos ligaret et ab imo focum adponeret incensisque aliis\n \nalios fumo, cruciatu, timore etiam necaret. idem denos catenatos in profluentem mergi iubebat vel in\n \nmare. idem multis desertoribus manus excidit, aliis crura incidit ac poplites, dicens maius exemplum esse\n \n \n \n \nviventis\n \nmiserabiliter criminosi quam occisi, eum exercitum duceret, et inscio ipso manus auxiliaria centurionibus suis auctoribus tria milia Sarmatarum neglegentius agentum in Danuvii ripis occidissent et eum praeda ingenti ad eum redissent sperantibus centurionibus praemium, quod perparva manu tantum hostium segnius agentibus tribunis et ignorantibus occidissent, rapi eos iussit et in crucem tolli servilique supplicio adfici, quod exemplum non exstabat, dicens evenire potuisse ut essent insidiae, ac periret Romani\n \nimperii reverentia, et cum ingens seditio in exercitu\n \norta esset, processit nudus campestri solo tectus et ait,\n Percutite, \ninquit,\n me, si audetis, et corruptae\n \ndisciplinae facinus addite, \ntunc conquiescentibus\n \ncunctis meruit timeri, quia ipse\n \nnon timuit, quae res tantum disciplinae Romanis addidit, tantum terroris barbaris iniecit, ut pacem annorum centum ab Antonino absente peterent; si quidem viderant damnatos Romani ducis iudicio etiam eos qui contra fas vicerant. \n",
        "4":"\n \n \nDe hoc multa gravia contra militum licentiam facta inveniuntur apud Aemilium Parthenianum, qui adfectatores tyrannidis iam inde a veteribus historiae\n \ntradidit, nam et virgis caesos in foro et in mediis\n \n \n \n \ncastris securi percussit, qui ita meruerunt, et manus\n \nmultis amputavit, et praeter laridum ac buccellatum atque acetum militem in expeditione portare prohibuit et si aliud quippiam repperit luxuriem non levi\n \nsupplico adfecit, exstat de hoc epistula divi Marci\n \nad praefectum suum talis:\n Avidio Cassio legiones Syriacas dedi diffluentes luxuria et Daphnidis moribus agentes, quas totas excaldantes se repperisse Caesonius\n \nVectilianus scripsit, et puto me non errasse, si quidem et tu notum habeas Cassium, hominem\n \nCassianae severitatis et disciplinae, neque enim milites regi possunt nisi vetere disciplina, scis enim versum a bono poeta dictum et omnibus frequentatum: ' Moribus antiquis res stat Romana virisque.\n \ntu tantum fac adsint legionibus abunde commeatus, quos, si bene Avidium novi, scio non perituros. \n \npraefecti ad Marcum:\n Recte consuluisti, mi domine,\n \nquod Cassium praefecisti\n \nSyriacis legionibus, nihil enim tam expedit quam homo severior Graecanicis\n \nmilitibus, ille sane omnes excaldationes, omnes\n \nflores de capite collo et sinu militi excutiet. annona militaris omnis parata est, neque quicquam deest sub bono duce; non enim multum aut quaeritur aut impenditur. \n \n",
        "5":"\n \n \nnec fefellit de se iudicium habitum.\n \n \nnam statim et ad signa edici iussit et programma in parietibus fixit, ut, si quis cinctus inveniretur apud\n \nDaphnen, discinctus rediret, arma militum septima die semper respexit, vestimenta etiam et calciamenta et ocreas, delicias omnes de castris summovit iussitque eos hiemem sub pellibus agere nisi corrigerent suos\n \nmores; et egissent, nisi honestius vixissent. exercitium septimi diei fuit omnium militum, ita ut et\n \nsagittas mitterent et armis luderent. dicebat enim miserum esse, cum exercerentur athletae venatores et gladiatores, non exerceri milites; quibus minor esset futurus labor, si consuetus esset.\n \nErgo correcta disciplina et in Armenia et in Arabia\n \net in Aegypto res optime gessit amatusque est ab omnibus orientalibus et speciatim ab Antiochensibus, qui etiam imperio eius consenserunt, ut docet Marius\n \nMaximus in vita divi Marci, nam et cum\n \nBucolici milites per Aegyptum gravia multa facerent, ab hoc retunsi sunt, ut item\n \nMarius Maximus refert in eo libro quem secundum de vita Marci Antonini edidit. \n",
        "6":"\n \n \nHic imperatorem se in oriente appellavit, ut\n \n \n \nquidam dicunt, Faustina volente, quae valetudini Marci iam diffidebat et timebat, ne infantes filios tueri sola non posset, atque aliquis exsisteret, qui capta statione\n \nregia infantes de medio tolleret, alii autem dicunt, hanc artem adhibuisse militibus et provincialibus Cassium contra Marci amorem, ut sibi posset consentio, quod diceret Marcum diem suum obisse.\n \nnam et divum eum appellasse dicitur, ut desiderium illius leniret.\n \nImperatorio animo cum processisset, eum qui sibi aptaverat ornamenta regia statim praefectum praetorii fecit; qui et ipse occisus est Antonino invito ab exercitu, qui et Maecianum, cui erat commissa Alexandria quique consenserat\n \nspe participatus Cassio, invito atque ignorante Antonino interemit.\n \nNec tamen Antoninus graviter est iratus rebellione cognita nec in eius liberos aut adfectus saevit.\n \nsenatus illum hostem appellavit bonaque eius proscripsit. quae Antoninus in privatum aerarium congeri noluit, quare senatu praecipiente in aerarium\n \npublicum sunt relata, nec Romae terror defuit, cum\n \n \nquidam Avidium Cassium dicerent absente Antonino, qui nisi a voluptariis unice amabatur, Romam esse venturum atque urbem tyrannice direpturum, maxime senatorum causa, qui eum hostem iudicaverant bonis\n \nproscriptis. et amor Antonini hoc maxime enituit, quod consensu omnium praeter Antiochenses Avidius\n \ninteremptus est; quem quidem occidi non iussit sed passus est, cum apud cunctos clarum esset, si potestatis \n",
        "7":"\n \n \nsuae fuisset, parsurum 1 illi fuisse, caput eius ad Antoninum cum delatum esset, ille non exsultauit, non elatus est, sed etiam doluit ereptam sibi esse occasionem misericordiae, cum diceret se vivum illum voluisse capere, ut illi exprobraret beneficia\n \nsua eumque servaret. denique cum quidam diceret reprehendendum Antoninum, quod tam mitis esset in hostem suum eiusque liberos et adfectus atque omnes quos conscios tyrannidis repperisset, addente illo qui reprehendebat\n Quid si ille vicisset? \ndixisse dicitur\n Non sic deos coluimus nec sic vivimus, ut ille nos\n \nvinceret, \nenumeravit deinde omnes principes qui occisi essent habuisse causas quibus mererentur occidi, nec quemquam facile bonum vel victum a tyranno vel\n \noccisum, dicens meruisse Neronem, debuisse Caligulam, Othonem et Vitellium nec imperare voluisse.\n \n \n \netiam\n \nde Galba\n \nparia sentiebat, cum diceret in imperatore avaritiam esse acerbissimum malum.\n \ndenique non Augustum, non Traianum, non Hadrianum, non patrem suum a rebellibus potuisse superari, cum et multi fuerint et ipsis vel invitis vel\n \ninsciis exstincta ipse autem Antoninus a senatu petiit ne graviter in conscios defectionis animadverteretur, eo ipso tempore quo rogavit ne quis senator temporibus suis capitali supplicio adficeretur, quod illi\n \nmaximum amorem conciliavit. denique paucissimis centurionibus punitis deportatos revocari iussit. \n",
        "8":"\n \n \nAntiochensibus,3 qui 4 Avidio Cassio consenserant, et his\n \net aliis civitatibus, quae illum iuverant, ignovit, cum primo Antiochensibus graviter iratus esset iisque spectacula sustulisset et multa alia civitatis ornamenta,\n \nquae postea reddidit, filios Avidii Cassii Antoninus Marcus parte media paterni patrimonii donavit, ita ut filias eius auro argento et gemmis\n \ncohonestaret. nam et Alexandriae, filiae Cassii, et genero Drunciano liberam evagandi ubi vellent\n \npotestatem dedit, vixeruntque non quasi tyranni pignora sed quasi senatorii ordinis in summa securitate, cum illis etiam\n \nin lite obici fortunam propriae vetuisset domus, damnatis aliquibus iniuriarum, qui\n \n \n \n \n \n \n \nin eos petulantes fuissent, quos quidem amitae suae marito commendavit.\n \nSi quis autem omnem hanc historiam scire desiderat, legat Marii Maximi secundum librum de vita Marci, in quo ille ea dicit quae solus\n \nMarcus mortuo\n \niam Vero egit. tunc enim Cassius rebellavit, ut probat epistula missa ad Faustinam, cuius hoc exemplum\n \nest:\n Verus mihi de Avidio verum scripserat, quod cuperet imperare, audisse enim te arbitror\n \nquod Veri statores\n \nde eo nuntiarent. veni igitur in Albanum, ut tractemus omnia dis volentibus, nil\n \ntimens. \nhinc autem apparet Faustinam ista nescisse, cum dicat Marius infamari eam cupiens quod ea\n \nconscia Cassius imperium sumpsisset, nam et ipsius epistula exstat ad virum, qua urget\n \nMarcum ut in\n \neum graviter vindicet, exemplum epistulae Faustinae ad Marcum:\n Ipsa in Albanum cras, ut iubes, mox veniam; tamen iam hortor, ut, si amas liberos tuos,\n \nistos rebelliones acerrime persequaris. male enim assueverunt duces et milites,\n \nqui nisi opprimuntur, oppriment. \n \n",
        "9":"\n \n \nitem alia epistula eiusdem Faustinae ad Marcum:\n Mater mea Faustina patrem tuum Pium in defectione\n \nCelsi hortata\n \nest, ut pietatem\n \nprimum circa suos servaret, sic circa alienos, non enim pius est imperator, qui non cogitat uxorem et\n \nfilios. Commodus noster vides in qua aetate sit,\n \nPompeianus gener et senior est et peregrinus, vide\n \n \n \n \n \n \n \n \nquid agas de Avidio Cassio et de eius consciis, noli parcere hominibus, qui tibi non pepercerunt et nec\n \nmihi nec filiis nostris parcerent, si vicissent. ipsa iter tuum mox consequor; quia Fadilla nostra\n \naegrotabat, in Formianum venire non potui, sed si te Formiis invenire non potuero, adsequar Capuam, quae civitas et meam et filiorum nostrorum aegritudinem\n \npoterit adiuvare. Soteridam medicum in Formianum ut demittas, rogo. ego autem Pisitheo nihil credo, qui puellae virgini curationem nescit\n \nadhibere, signatas\n \nmihi litteras Calpurnius dedit; ad quas rescribam, si tardavero, per Caecilium senem\n \nspadonem, hominem, ut scis, fidelem, cui verbo mandabo, quid uxor Avidii Cassii et filii et gener de te iactare dicantur. \n \n",
        "10":"\n \n \nEx his litteris intellegitur Cassio Faustinam consciam non fuisse, quin etiam supplicium eius graviter exegisse, si quidem Antoninum quiescentem et clementiora cogitantem ad vindictae necessitatem\n \nimpulit, cui\n \nAntoninus quid rescripserit, subdita\n \nepistula perdocebit:\n Tu quidem, mea Faustina, religiose pro marito et pro nostris liberis agis. nam relegi epistulam tuam in Formiano, qua me hortaris,\n \nut in Avidii conscios vindicem, ego vero et eius liberis parcam et genero et uxori, et ad senatum scribam, ne aut proscriptio gravior sit aut poena\n \ncrudelior. non enim quicquam est, quod imperatorem Romanum melius commendet gentibus quam cle-\n \n \n \n \nmentia. haec Caesarem deum fecit, haec Augustum consecravit, haec patrem tuum specialiter Pii nomine\n \nornavit, denique si ex mea sententia de bello iudicatum\n \nesset, nec Avidius esset occisus, esto igitur secura; ' di me tuentur, dis pietas mea — — cordi est'. Pompeianum nostrum in annum sequentem consulem dixi. \nhaec Antoninus ad coniugem. \n",
        "11":"\n \n \nAd senatum autem qualem orationem miserit,\n \ninterest scire, ex oratione Marci Antonini:\n Habetis igitur, patres conscripti, pro gratulatione victoriae generum meum consulem, Pompeianum dico, cuius aetas olim remuneranda fuerat consulatu, nisi viri fortes intervenissent, quibus reddi debuit\n \nquod a re publica debebatur. nunc quod ad defectionem Cassianam pertinet, vos oro atque obsecro, patres conscripti, ut censura vestra deposita meam pietatem clementiamque servetis, immo vestram, neque\n \nquemquam\n \nsenatus occidat, nemo senatorum puniatur, nullius fundatur viri nobilis sanguis, deportati redeant,\n \nproscripti bona recipiant, utinam possem multos\n \netiam ab inferis excitare! non enim umquam placet in imperatore vindicta sui doloris, quae si iustior\n \nfuerit, acrior videtur, quare filiis Avidii Cassii et\n \n \n \ngenero et uxori veniam dabitis, et quid dico veniam?\n \ncum illi nihil fecerint, vivant igitur securi, scientes sub Marco vivere, vivant in patrimonio parentum pro parte donato, auro argento vestibus fruantur, sint divites, sint securi, sint vagi et liberi et per ora omnium ubique populorum circumferant meae, circumferant\n \nvestrae pietatis exemplum, nec magna haec est, patres conscripti, clementia, veniam proscriptorum\n \nliberis et coniugibus dari. ego vero a vobis peto, ut conscios senatorii ordinis et equestris a caede, a proscriptione, a timore, ab infamia, ab invidia, et postremo ab omni vindicetis iniuria detisque hoc meis temporibus,\n \nut in causa tyrannidis qui in tumultu cecidit probetur occisus. \n \n",
        "12":"\n \n \nHanc eius clementiam senatus his adclamationibus\n \nprosecutus est:\n Antonine pie, di te servent. Antonine clemens, di te servent. Antonine clemens,\n \n \ndi te servent. tu voluisti quod licebat, nos fecimus quod decebat. Commodo imperium iustum rogamus, progeniem tuam robora, fac securi sint liberi nostri.\n \nbonum imperium nulla vis laedit. Commodo Antonino tribuniciam potestatem rogamus, praesentiam tuam\n \nrogamus, philosophiae tuae, patientiae tuae, doctrinae tuae, nobilitati tuae, innocentiae tuae. vineis inimicos, hostes exsuperas, di te tuentur, \net reliqua.\n \nVixerunt igitur posteri Avidii Cassii securi et ad\n \n \n \nhonores admissi sunt. sed eos Commodus Antoninus post excessum divi patris sui omnes vivos incendi iussit, quasi in factione deprehensos.\n \nHaec sunt quae de Cassio Avidio comperimus.\n \ncuius ipsius mores, ut supra diximus, varii semper fuerunt sed ad censuram crudelitatemque propensiores.\n \nqui, si optinuisset imperium, fuisset non clemens et \n",
        "13":"\n \n \nbonus, 1 sed utilis et optimus imperator, nam exstat epistula eius ad generum suum iam imperatoris huiusmodi:\n \n Misera res publica, quae istos divitiarum\n \ncupidos et divites patitur, misera. Marcus homo sane optimus, qui dum clemens dici cupit,\n \neos patitur\n \nvivere quorum ipse non probat vitam, ubi Lucius Cassius, cuius nos frustra tenet nomen? ubi Marcus ille Cato Censorius? ubi omnis disciplina maiorum? quae olim quidem intercidit, nunc vero nec quaeritur.\n \nMarcus Antoninus philosophatur et quaerit de elementis\n \net de animis et de honesto et iusto nec\n \nsentit pro re publica, vides multis opus esse gladiis, multis elogiis, ut in antiquum statum publica forma\n \nreddatur, ego vero istis praesidibus provinciarum— an ego proconsules, an ego praesides putem, qui ob hoc sibi a senatu et ab Antonino provincias datas credunt,\n \nut luxurientur, ut divites fiant? audisti, praefectum praetorii nostri philosophi ante triduum quam\n \n \n \n \nfieret mendicum et pauperem, sed subito divitem factum, unde, quaeso, nisi de visceribus rei publicae provincialiumque fortunis? sint sane divites, sint locupletes, aerarium publicum refercient;\n \ntantum di faveant bonis partibus,\n \nreddant\n \nCassiani rei publicae principatum. \nhaec epistula eius indicat, quam severus et quam tristis futurus fuerit imperator.\n \n \n \n \n"
    },
    "edition":"Vulcacius, Gallicanus, fl.3./4. Jh.â attributed author; Magie, David, b. 1877, translator; O'Brien-Moore, Ainsworth, 1897-1936, translator; Ballou, Susan Helen, b. 1868, translator; Magie, David, b. 1877, editor; Ballou, Susan Helen, b. 1868, editor",
    "englishTitle":"Avidius Casius",
    "source":"Perseus Digital Library",
    "originalTitle":"Avidius Casius",
    "original-urn":"urn:cts:latinLit:phi2331.phi006.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi006.perseus-lat2-simple"
}