{
    "meta":"line",
    "author":"ovid",
    "text":{
        "0":"Legerat huius Amor titulum nomenque libelli:",
        "1":"'Bella mihi, video, bella parantur' ait.",
        "2":"'Parce tuum vatem sceleris damnare, Cupido,",
        "3":"Tradita qui toties te duce signa tuli.",
        "4":"Non ego Tydides, a quo tua saucia mater",
        "5":"In liquidum rediit aethera Martis equis.",
        "6":"Saepe tepent alii iuvenes: ego semper amavi,",
        "7":"Et si, quid faciam, nunc quoque, quaeris, amo.",
        "8":"Quin etiam docui, qua posses arte parari,",
        "9":"Et quod nunc ratio est, impetus ante fuit.",
        "10":"Nec te, blande puer, nec nostras prodimus artes,",
        "11":"Nec nova praeteritum Musa retexit opus.",
        "12":"Siquis amat quod amare iuvat, feliciter ardens",
        "13":"Gaudeat, et vento naviget ille suo.",
        "14":"At siquis male fert indignae regna puellae,",
        "15":"Ne pereat, nostrae sentiat artis opem.",
        "16":"Cur aliquis laqueo collum nodatus amator",
        "17":"A trabe sublimi triste pependit onus?",
        "18":"Cur aliquis rigido fodit sua pectora ferro?",
        "19":"Invidiam caedis, pacis amator, habes.",
        "20":"Qui, nisi desierit, misero periturus amore est,",
        "21":"Desinat; et nulli funeris auctor eris.",
        "22":"Et puer es, nec te quicquam nisi ludere oportet:",
        "23":"Lude; decent annos mollia regna tuos.",
        "24":"\n Nam poteras uti nudis ad bella sagittis: \n ",
        "25":"\n Sed tua mortifero sanguine tela carent. \n\t\t\t\t ",
        "26":"Vitricus et gladiis et acuta dimicet hasta,",
        "27":"Et victor multa caede cruentus eat:",
        "28":"Tu cole maternas, tuto quibus utimur, artes,",
        "29":"Et quarum vitio nulla fit orba parens.",
        "30":"Effice nocturna frangatur ianua rixa,",
        "31":"Et tegat ornatas multa corona fores:",
        "32":"Fac coeant furtim iuvenes timidaeque puellae,",
        "33":"Verbaque dent cauto qualibet arte viro:",
        "34":"Et modo blanditias rigido, modo iurgia posti",
        "35":"Dicat et exclusus flebile cantet amans.",
        "36":"His lacrimis contentus eris sine crimine mortis;",
        "37":"Non tua fax avidos digna subire rogos.'",
        "38":"Haec ego: movit Amor gemmatas aureus alas,",
        "39":"Et mihi 'propositum perfice' dixit 'opus.' \n ",
        "40":"Ad mea, decepti iuvenes, praecepta venite,",
        "41":"Quos suus ex omni parte fefellit amor.",
        "42":"Discite sanari, per quem didicistis amare:",
        "43":"Una manus vobis vulnus opemque feret.",
        "44":"Terra salutares herbas, eademque nocentes",
        "45":"Nutrit, et urticae proxima saepe rosa est;",
        "46":"Vulnus in Herculeo quae quondam fecerat hoste,",
        "47":"Vulneris auxilium Pelias hasta tulit.",
        "48":"Sed quaecumque viris, vobis quoque dicta, puellae,",
        "49":"Credite: diversis partibus arma damus,",
        "50":"E quibus ad vestros siquid non pertinet usus,",
        "51":"Attamen exemplo multa docere potest.",
        "52":"Utile propositum est saevas extinguere flammas,",
        "53":"Nec servum vitii pectus habere sui.",
        "54":"Vixisset Phyllis, si me foret usa magistro,",
        "55":"Et per quod novies, saepius isset iter; ",
        "56":"Nec moriens Dido summa vidisset ab arce",
        "57":"Dardanias vento vela dedisse rates;",
        "58":"Nec dolor armasset contra sua viscera matrem,",
        "59":"Quae socii damno sanguinis ulta virum est.",
        "60":"Arte mea Tereus, quamvis Philomela placeret,",
        "61":"Per facinus fieri non meruisset avis.",
        "62":"Da mihi PasiphaÃ«n, iam tauri ponet amorem:",
        "63":"Da Phaedram, Phaedrae turpis abibit amor.",
        "64":"Crede Parim nobis, Helenen Menelaus habebit,",
        "65":"Nec manibus Danais Pergama victa cadent.",
        "66":"Impia si nostros legisset Scylla libellos,",
        "67":"Haesisset capiti purpura, Nise, tuo.",
        "68":"Me duce damnosas, homines, conpescite curas,",
        "69":"Rectaque cum sociis me duce navis eat.",
        "70":"Naso legendus erat tum, cum didicistis amare:",
        "71":"Idem nunc vobis Naso legendus erit.",
        "72":"Publicus assertor dominis suppressa levabo",
        "73":"Pectora: vindictae quisque favete suae.",
        "74":"Te precor incipiens, adsit tua laurea nobis,",
        "75":"Carminis et medicae, Phoebe, repertor opis.",
        "76":"Tu pariter vati, pariter succurre medenti:",
        "77":"Utraque tutelae subdita cura tua est. \n ",
        "78":"Dum licet, et modici tangunt praecordia motus,",
        "79":"Si piget, in primo limine siste pedem.",
        "80":"Opprime, dum nova sunt, subiti mala semina morbi,",
        "81":"Et tuus incipiens ire resistat equus. ",
        "82":"Nam mora dat vires, teneras mora percoquit uvas,",
        "83":"Et validas segetes quae fuit herba, facit.",
        "84":"Quae praebet latas arbor spatiantibus umbras,",
        "85":"Quo posita est primum tempore virga fuit;",
        "86":"Tum poterat manibus summa tellure revelli:",
        "87":"Nunc stat in inmensum viribus aucta suis.",
        "88":"Quale sit id, quod amas, celeri circumspice mente,",
        "89":"Et tua laesuro subtrahe colla iugo.",
        "90":"Principiis obsta; sero medicina paratur,",
        "91":"Cum mala per longas convaluere moras.",
        "92":"Sed propera, nec te venturas differ in horas;",
        "93":"Qui non est hodie, cras minus aptus erit:",
        "94":"Verba dat omnis amor, reperitque alimenta morando;",
        "95":"Optima vindictae proxima quaeque dies.",
        "96":"Flumina pauca vides de magnis fontibus orta:",
        "97":"Plurima collectis multiplicantur aquis.",
        "98":"Si cito sensisses, quantum peccare parares,",
        "99":"Non tegeres vultus cortice, Myrrha, tuos.",
        "100":"Vidi ego, quod fuerat primo sanabile, vulnus",
        "101":"Dilatum longae damna tulisse morae.",
        "102":"Sed quia delectat Veneris decerpere fructum,",
        "103":"Dicimus adsidue 'cras quoque fiet idem.'",
        "104":"Interea tacitae serpunt in viscera flammae,",
        "105":"Et mala radices altius arbor agit.",
        "106":"Si tamen auxilii perierunt tempora primi,",
        "107":"Et vetus in capto pectore sedit amor,",
        "108":"Maius opus superest: sed non, quia serior aegro",
        "109":"Advocor, ille mihi destituendus erit.",
        "110":"Quam laesus fuerat, partem Poeantius heros",
        "111":"Certa debuerat praesecuisse manu; ",
        "112":"Post tamen hic multos sanatus creditur annos",
        "113":"Supremam bellis imposuisse manum.",
        "114":"Qui modo nascentes properabam pellere morbos,",
        "115":"Admoveo tardam nunc tibi lentus opem. \n ",
        "116":"Aut nova, si possis, sedare incendia temptes,",
        "117":"Aut ubi per vires procubuere suas:",
        "118":"Dum furor in cursu est, currenti cede furori;",
        "119":"Difficiles aditus impetus omnis habet.",
        "120":"Stultus, ab obliquo qui cum descendere possit,",
        "121":"Pugnat in adversas ire natator aquas.",
        "122":"Impatiens animus nec adhuc tractabilis artem",
        "123":"Respuit, atque odio verba monentis habet.",
        "124":"Adgrediar melius tum, cum sua vulnera tangi",
        "125":"Iam sinet, et veris vocibus aptus erit.",
        "126":"Quis matrem, nisi mentis inops, in funere nati",
        "127":"Flere vetet? non hoc illa monenda loco est.",
        "128":"Cum dederit lacrimas animumque impleverit aegrum,",
        "129":"Ille dolor verbis emoderandus erit.",
        "130":"Temporis ars medicina fere est: data tempore prosunt,",
        "131":"Et data non apto tempore vina nocent.",
        "132":"Quin etiam accendas vitia inritesque vetando,",
        "133":"Temporibus si non adgrediare suis.",
        "134":"Ergo ubi visus eris nostra medicabilis arte,",
        "135":"Fac monitis fugias otia prima meis.",
        "136":"Haec, ut ames, faciunt; haec, quod fecere, tuentur;",
        "137":"Haec sunt iucundi causa cibusque mali.",
        "138":"Otia si tollas, periere Cupidinis arcus,",
        "139":"Contemptaeque iacent et sine luce faces.",
        "140":"Quam platanus vino gaudet, quam populus unda,",
        "141":"Et quam limosa canna palustris humo, ",
        "142":"Tam Venus otia amat; qui finem quaeris amoris,",
        "143":"Cedit amor rebus: res age, tutus eris.",
        "144":"Languor, et inmodici sub nullo vindice somni,",
        "145":"Aleaque, et multo tempora quassa mero",
        "146":"Eripiunt omnes animo sine vulnere nervos:",
        "147":"Adfluit incautis insidiosus Amor.",
        "148":"Desidiam puer ille sequi solet, odit agentes:",
        "149":"Da vacuae menti, quo teneatur, opus.",
        "150":"Sunt fora, sunt leges, sunt, quos tuearis, amici:",
        "151":"Vade per urbanae splendida castra togae.",
        "152":"Vel tu sanguinei iuvenalia munera Martis",
        "153":"Suspice: deliciae iam tibi terga dabunt.",
        "154":"Ecce, fugax Parthus, magni nova causa triumphi,",
        "155":"Iam videt in campis Caesaris arma suis:",
        "156":"Vince Cupidineas pariter Parthasque sagittas,",
        "157":"Et refer ad patrios bina tropaea deos.",
        "158":"Ut semel Aetola Venus est a cuspide laesa,",
        "159":"Mandat amatori bella gerenda suo.",
        "160":"Quaeritur, Aegisthus quare sit factus adulter?",
        "161":"In promptu causa est: desidiosus erat.",
        "162":"Pugnabant alii tardis apud Ilion armis:",
        "163":"Transtulerat vires Graecia tota suas.",
        "164":"Sive operam bellis vellet dare, nulla gerebat:",
        "165":"Sive foro, vacuum litibus Argos erat.",
        "166":"Quod potuit, ne nil illic ageretur, amavit.",
        "167":"Sic venit ille puer, sic puer ille manet. \n ",
        "168":"Rura quoque oblectant animos studiumque colendi:",
        "169":"Quaelibet huic curae cedere cura potest. ",
        "170":"Colla iube domitos oneri supponere tauros,",
        "171":"Sauciet ut duram vomer aduncus humum:",
        "172":"Obrue versata Cerialia semina terra,",
        "173":"Quae tibi cum multo faenore reddat ager.",
        "174":"Aspice curvatos pomorum pondere ramos,",
        "175":"Ut sua, quod peperit, vix ferat arbor onus;",
        "176":"Aspice labentes iucundo murmure rivos;",
        "177":"Aspice tondentes fertile gramen oves.",
        "178":"Ecce, petunt rupes praeruptaque saxa capellae:",
        "179":"Iam referent haedis ubera plena suis;",
        "180":"Pastor inaequali modulatur harundine carmen,",
        "181":"Nec desunt comites, sedula turba, canes;",
        "182":"Parte sonant alia silvae mugitibus altae,",
        "183":"Et queritur vitulum mater abesse suum.",
        "184":"Quid, cum suppositos fugiunt examina fumos,",
        "185":"Ut relevent dempti vimina curva favi?",
        "186":"Poma dat autumnus: formosa est messibus aestas:",
        "187":"Ver praebet flores: igne levatur hiems.",
        "188":"Temporibus certis maturam rusticus uvam",
        "189":"Deligit, et nudo sub pede musta fluunt;",
        "190":"Temporibus certis desectas alligat herbas,",
        "191":"Et tonsam raro pectine verrit humum.",
        "192":"Ipse potes riguis plantam deponere in hortis,",
        "193":"Ipse potes rivos ducere lenis aquae.",
        "194":"Venerit insitio; fac ramum ramus adoptet,",
        "195":"Stetque peregrinis arbor operta comis.",
        "196":"Cum semel haec animum coepit mulcere voluptas,",
        "197":"Debilibus pinnis inritus exit Amor.",
        "198":"Vel tu venandi studium cole: saepe recessit",
        "199":"Turpiter a Phoebi victa sorore Venus.",
        "200":"Nunc leporem pronum catulo sectare sagaci,",
        "201":"Nunc tua frondosis retia tende iugis, ",
        "202":"Aut pavidos terre varia formidine cervos,",
        "203":"Aut cadat adversa cuspide fossus aper.",
        "204":"Nocte fatigatum somnus, non cura puellae,",
        "205":"Excipit et pingui membra quiete levat.",
        "206":"Lenius est studium, studium tamen, alite capta",
        "207":"Aut lino aut calamis praemia parva sequi,",
        "208":"Vel, quae piscis edax avido male devoret ore,",
        "209":"Abdere sub parvis aera recurva cibis.",
        "210":"Aut his aut aliis, donec dediscis amare,",
        "211":"Ipse tibi furtim decipiendus eris. \n ",
        "212":"Tu tantum quamvis firmis retinebere vinclis,",
        "213":"I procul, et longas carpere perge vias;",
        "214":"Flebis, et occurret desertae nomen amicae,",
        "215":"Stabit et in media pes tibi saepe via:",
        "216":"Sed quanto minus ire voles, magis ire memento;",
        "217":"Perfer, et invitos currere coge pedes.",
        "218":"Nec pluvias opta, nec te peregrina morentur",
        "219":"Sabbata, nec damnis Allia nota suis.",
        "220":"Nec quot transieris et quot tibi, quaere, supersint",
        "221":"Milia; nec, maneas ut prope, finge moras:",
        "222":"Tempora nec numera, nec crebro respice Romam,",
        "223":"Sed fuge: tutus adhuc Parthus ab hoste fuga est.",
        "224":"Dura aliquis praecepta vocet mea; dura fatemur",
        "225":"Esse; sed ut valeas, multa dolenda feres.",
        "226":"Saepe bibi sucos, quamvis invitus, amaros",
        "227":"Aeger, et oranti mensa negata mihi.",
        "228":"Ut corpus redimas, ferrum patieris et ignes,",
        "229":"Arida nec sitiens ora levabis aqua: ",
        "230":"Ut valeas animo, quicquam tolerare negabis?",
        "231":"At pretium pars haec corpore maius habet.",
        "232":"Sed tamen est artis tristissima ianua nostrae,",
        "233":"Et labor est unus tempora prima pati.",
        "234":"Aspicis, ut prensos urant iuga prima iuvencos,",
        "235":"Et nova velocem cingula laedat equum?",
        "236":"Forsitan a laribus patriis exire pigebit:",
        "237":"Sed tamen exibis: deinde redire voles;",
        "238":"Nec te Lar patrius, sed amor revocabit amicae,",
        "239":"Praetendens culpae splendida verba tuae.",
        "240":"Cum semel exieris, centum solatia curae",
        "241":"Et rus et comites et via longa dabit.",
        "242":"Nec satis esse putes discedere; lentus abesto,",
        "243":"Dum perdat vires sitque sine igne cinis.",
        "244":"Quod nisi firmata properaris mente reverti,",
        "245":"Inferet arma tibi saeva rebellis Amor.",
        "246":"Quidquid et afueris, avidus sitiensque redibis,",
        "247":"Et spatium damno cesserit omne tuo. \n ",
        "248":"Viderit, Haemoniae siquis mala pabula terrae",
        "249":"Et magicas artes posse iuvare putat.",
        "250":"Ista veneficii vetus est via; noster Apollo",
        "251":"Innocuam sacro carmine monstrat opem.",
        "252":"Me duce non tumulo prodire iubebitur umbra,",
        "253":"Non anus infami carmine rumpet humum;",
        "254":"Non seges ex aliis alios transibit in agros,",
        "255":"Nec subito Phoebi pallidus orbis erit.",
        "256":"Ut solet, aequoreas ibit Tiberinus in undas:",
        "257":"Ut solet, in niveis Luna vehetur equis.",
        "258":"Nulla recantatas deponent pectora curas,",
        "259":"Nec fugiet vivo sulpure victus amor.",
        "260":"Quid te Phasiacae iuverunt gramina terrae,",
        "261":"Cum cuperes patria, Colchi, manere domo? ",
        "262":"Quid tibi profuerunt, Circe, PerseÃ¯des herbae,",
        "263":"Cum sua Neritias abstulit aura rates?",
        "264":"Omnia fecisti, ne callidus hospes abiret:",
        "265":"Ille dedit certae lintea plena fugae.",
        "266":"Omnia fecisti, ne te ferus ureret ignis:",
        "267":"Longus in invito pectore sedit amor.",
        "268":"Vertere tu poteras homines in mille figuras,",
        "269":"Non poteras animi vertere iura tui.",
        "270":"Diceris his etiam, cum iam discedere vellet,",
        "271":"Dulichium verbis detinuisse ducem:",
        "272":"'Non ego, quod primo, memini, sperare solebam,",
        "273":"Iam precor, ut coniunx tu meus esse velis;",
        "274":"Et tamen, ut coniunx essem tua, digna videbar,",
        "275":"Quod dea, quod magni filia Solis eram.",
        "276":"Ne properes, oro; spatium pro munere posco:",
        "277":"Quid minus optari per mea vota potest?",
        "278":"Et freta mota vides, et debes illa timere:",
        "279":"Utilior velis postmodo ventus erit.",
        "280":"Quae tibi causa fugae? non hic nova Troia resurgit,",
        "281":"Non aliquis socios rursus ad arma vocat.",
        "282":"Hic amor et pax est, in qua male vulneror una,",
        "283":"Tutaque sub regno terra futura tuo est.'",
        "284":"Illa loquebatur, navem solvebat Ulixes:",
        "285":"Inrita cum velis verba tulere noti.",
        "286":"Ardet et adsuetas Circe decurrit ad artes,",
        "287":"Nec tamen est illis adtenuatus amor.",
        "288":"Ergo quisquis opem nostra tibi poscis ab arte,",
        "289":"Deme veneficiis carminibusque fidem. \n ",
        "290":"Si te causa potens domina retinebit in Urbe,",
        "291":"Accipe, consilium quod sit in Urbe meum.",
        "292":"Optimus ille sui vindex, laedentia pectus",
        "293":"Vincula qui rupit, dedoluitque semel.",
        "294":"Sed cui tantum animi est, illum mirabor et ipse,",
        "295":"Et dicam 'monitis non eget iste meis.'",
        "296":"Tu mihi, qui, quod amas, aegre dediscis amare,",
        "297":"Nec potes, et velles posse, docendus eris.",
        "298":"Saepe refer tecum sceleratae facta puellae,",
        "299":"Et pone ante oculos omnia damna tuos.",
        "300":"'Illud et illud habet, nec ea contenta rapina est:",
        "301":"Sub titulum nostros misit avara lares.",
        "302":"Sic mihi iuravit, sic me iurata fefellit,",
        "303":"Ante suas quotiens passa iacere fores!",
        "304":"Diligit ipsa alios, a me fastidit amari;",
        "305":"Institor, heu, noctes, quas mihi non dat, habet!'",
        "306":"Haec tibi per totos inacescant omnia sensus:",
        "307":"Haec refer, hinc odii semina quaere tui.",
        "308":"Atque utinam possis etiam facundus in illis",
        "309":"Esse! dole tantum, sponte disertus eris. \n ",
        "310":"Haeserat in quadam nuper mea cura puella:",
        "311":"Conveniens animo non erat illa meo:",
        "312":"Curabar propriis aeger Podalirius herbis,",
        "313":"Et, fateor, medicus turpiter aeger eram.",
        "314":"Profuit adsidue vitiis insistere amicae,",
        "315":"Idque mihi factum saepe salubre fuit.",
        "316":"'Quam mala' dicebam 'nostrae sunt crura puellae!'",
        "317":"Nec tamen, ut vere confiteamur, erant. ",
        "318":"'Brachia quam non sunt nostrae formosa puellae!'",
        "319":"Et tamen, ut vere confiteamur, erant.",
        "320":"'Quam brevis est!' nec erat; 'quam multum poscit amantem!'",
        "321":"Haec odio venit maxima causa meo.",
        "322":"Et mala sunt vicina bonis; errore sub illo",
        "323":"Pro vitio virtus crimina saepe tulit.",
        "324":"Qua potes, in peius dotes deflecte puellae,",
        "325":"Iudiciumque brevi limite falle tuum.",
        "326":"Turgida, si plena est, si fusca est, nigra vocetur:",
        "327":"In gracili macies crimen habere potest.",
        "328":"Et poterit dici petulans, quae rustica non est:",
        "329":"Et poterit dici rustica, siqua proba est.",
        "330":"Quin etiam, quacumque caret tua femina dote,",
        "331":"Hanc moveat, blandis usque precare sonis.",
        "332":"Exige uti cantet, siqua est sine voce puella:",
        "333":"Fac saltet, nescit siqua movere manum.",
        "334":"Barbara sermone est? fac tecum multa loquatur;",
        "335":"Non didicit chordas tangere? posce lyram.",
        "336":"Durius incedit? fac inambulet; omne papillae",
        "337":"Pectus habent? vitium fascia nulla tegat.",
        "338":"Si male dentata est, narra, quod rideat, illi;",
        "339":"Mollibus est oculis? quod fleat illa, refer.",
        "340":"Proderit et subito, cum se non finxerit ulli,",
        "341":"Ad dominam celeres mane tulisse gradus.",
        "342":"Auferimur cultu; gemmis auroque teguntur",
        "343":"Omnia; pars minima est ipsa puella sui.",
        "344":"Saepe ubi sit, quod ames, inter tam multa requiras;",
        "345":"Decipit hac oculos aegide dives Amor.",
        "346":"Improvisus ades, deprendes tutus inermem:",
        "347":"Infelix vitiis excidet illa suis.",
        "348":"Non tamen huic nimium praecepto credere tutum est:",
        "349":"Fallit enim multos forma sine arte decens. ",
        "350":"Tum quoque, compositis cum collinet ora venenis,",
        "351":"Ad dominae vultus (nec pudor obstet) eas.",
        "352":"Pyxidas invenies et rerum mille colores,",
        "353":"Et fluere in tepidos oesypa lapsa sinus.",
        "354":"Illa tuas redolent, Phineu, medicamina mensas:",
        "355":"Non semel hinc stomacho nausea facta meo est. \n ",
        "356":"Nunc tibi, quae medio veneris praestemus in usu,",
        "357":"Eloquar: ex omni est parte fugandus amor.",
        "358":"Multa quidem ex illis pudor est mihi dicere; sed tu",
        "359":"Ingenio verbis concipe plura meis.",
        "360":"Nuper enim nostros quidam carpsere libellos,",
        "361":"Quorum censura Musa proterva mea est.",
        "362":"Dummodo sic placeam, dum toto canter in orbe,",
        "363":"Quamlibet impugnent unus et alter opus.",
        "364":"Ingenium magni livor detractat Homeri:",
        "365":"Quisquis es, ex illo, Zoile, nomen habes.",
        "366":"Et tua sacrilegae laniarunt carmina linguae,",
        "367":"Pertulit huc victos quo duce Troia deos.",
        "368":"Summa petit livor; perflant altissima venti:",
        "369":"Summa petunt dextra fulmina missa Iovis.",
        "370":"At tu, quicumque es, quem nostra licentia laedit,",
        "371":"Si sapis, ad numeros exige quidque suos.",
        "372":"Fortia Maeonio gaudent pede bella referri;",
        "373":"Deliciis illic quis locus esse potest?",
        "374":"Grande sonant tragici; tragicos decet ira cothurnos:",
        "375":"Usibus e mediis soccus habendus erit.",
        "376":"Liber in adversos hostes stringatur iambus,",
        "377":"Seu celer, extremum seu trahat ille pedem. ",
        "378":"Blanda pharetratos Elegia cantet Amores,",
        "379":"Et levis arbitrio ludat amica suo.",
        "380":"Callimachi numeris non est dicendus Achilles,",
        "381":"Cydippe non est oris, Homere, tui.",
        "382":"Quis feret Andromaches peragentem Thaida partes?",
        "383":"Peccet, in Andromache Thaida quisquis agat.",
        "384":"Thais in arte mea est; lascivia libera nostra est;",
        "385":"Nil mihi cum vitta; Thais in arte mea est.",
        "386":"Si mea materiae respondet Musa iocosae,",
        "387":"Vicimus, et falsi criminis acta rea est.",
        "388":"Rumpere, Livor edax: magnum iam nomen habemus;",
        "389":"Maius erit, tantum quo pede coepit eat.",
        "390":"Sed nimium properas: vivam modo, plura dolebis;",
        "391":"Et capiunt animi carmina multa mei.",
        "392":"Nam iuvat et studium famae mihi crevit honore;",
        "393":"Principio clivi noster anhelat equus.",
        "394":"Tantum se nobis elegi debere fatentur,",
        "395":"Quantum Vergilio nobile debet epos.",
        "396":"Hactenus invidiae respondimus: attrahe lora",
        "397":"Fortius, et gyro curre, poeta, tuo.",
        "398":"Ergo ubi concubitus et opus iuvenale petetur,",
        "399":"Et prope promissae tempora noctis erunt,",
        "400":"Gaudia ne dominae, pleno si corpore sumes,",
        "401":"Te capiant, ineas quamlibet ante velim;",
        "402":"Quamlibet invenias, in qua tua prima voluptas",
        "403":"Desinat: a prima proxima segnis erit.",
        "404":"Sustentata venus gratissima; frigore soles,",
        "405":"Sole iuvant umbrae, grata fit unda siti. \n ",
        "406":"Et pudet, et dicam: venerem quoque iunge figura,",
        "407":"Qua minime iungi quamque decere putas.",
        "408":"Nec labor efficere est: rarae sibi vera fatentur,",
        "409":"Et nihil est, quod se dedecuisse putent. ",
        "410":"Tunc etiam iubeo totas aperire fenestras,",
        "411":"Turpiaque admisso membra notare die.",
        "412":"At simul ad metas venit finita voluptas,",
        "413":"Lassaque cum tota corpora mente iacent,",
        "414":"Dum piget, et malis nullam tetigisse puellam,",
        "415":"Tacturusque tibi non videare diu,",
        "416":"Tunc animo signa, quaecumque in corpore menda est,",
        "417":"Luminaque in vitiis illius usque tene.",
        "418":"Forsitan haec aliquis (nam sunt quoque) parva vocabit,",
        "419":"Sed, quae non prosunt singula, multa iuvant.",
        "420":"Parva necat morsu spatiosum vipera taurum:",
        "421":"A cane non magno saepe tenetur aper.",
        "422":"Tu tantum numero pugna, praeceptaque in unum",
        "423":"Contrahe: de multis grandis acervus erit.",
        "424":"Sed quoniam totidem mores totidemque figurae,",
        "425":"Non sunt iudiciis omnia danda meis.",
        "426":"Quo tua non possunt offendi pectora facto,",
        "427":"Forsitan hoc alio iudice crimen erit.",
        "428":"Ille quod obscenas in aperto corpore partes",
        "429":"Viderat, in cursu qui fuit, haesit amor:",
        "430":"Ille quod a Veneris rebus surgente puella",
        "431":"Vidit in inmundo signa pudenda toro.",
        "432":"Luditis, o siquos potuerunt ista movere:",
        "433":"Adflarant tepidae pectora vestra faces.",
        "434":"Adtrahat ille puer contentos fortius arcus:",
        "435":"Saucia maiorem turba petetis opem.",
        "436":"Quid, qui clam latuit reddente obscena puella,",
        "437":"Et vidit, quae mos ipse videre vetat?",
        "438":"Di melius, quam nos moneamus talia quemquam!",
        "439":"Ut prosint, non sunt expedienda tamen. \n ",
        "440":"Hortor et, ut pariter binas habeatis amicas",
        "441":"(Fortior est, plures siquis habere potest):",
        "442":"Secta bipertito cum mens discurrit utroque,",
        "443":"Alterius vires subtrahit alter amor.",
        "444":"Grandia per multos tenuantur flumina rivos,",
        "445":"Saevaque diducto stipite flamma perit.",
        "446":"Non satis una tenet ceratas ancora puppes,",
        "447":"Nec satis est liquidis unicus hamus aquis:",
        "448":"Qui sibi iam pridem solacia bina paravit,",
        "449":"Iam pridem summa victor in arce fuit.",
        "450":"At tibi, qui fueris dominae male creditus uni,",
        "451":"Nunc saltem novus est inveniendus amor.",
        "452":"PasiphaÃ«s Minos in Procride perdidit ignes:",
        "453":"Cessit ab Idaea coniuge victa prior.",
        "454":"Amphilochi frater ne Phegida semper amaret,",
        "455":"CalliroÃ« fecit parte recepta tori.",
        "456":"Et Parin Oenone summos tenuisset ad annos,",
        "457":"Si non Oebalia paelice laesa foret.",
        "458":"Coniugis Odrysio placuisset forma tyranno:",
        "459":"Sed melior clausae forma sororis erat.",
        "460":"Quid moror exemplis, quorum me turba fatigat?",
        "461":"Successore novo vincitur omnis amor.",
        "462":"Fortius e multis mater desiderat unum,",
        "463":"Quam quem flens clamat 'tu mihi solus eras.'",
        "464":"Ac ne forte putes nova me tibi condere iura",
        "465":"(Atque utinam inventi gloria nostra foret!),",
        "466":"Vidit ut Atrides (quid enim non ille videret,",
        "467":"Cuius in arbitrio Graecia tota fuit?)",
        "468":"Marte suo captam ChryseÃ¯da, victor amabat:",
        "469":"At senior stulte flebat ubique pater.",
        "470":"Quid lacrimas, odiose senex? bene convenit illis:",
        "471":"Officio natam laedis, inepte, tuo. ",
        "472":"Quam postquam reddi Calchas, ope tutus Achillis,",
        "473":"Iusserat, et patria est illa recepta domo,",
        "474":"'Est' ait Atrides 'illius proxima forma,",
        "475":"Et, si prima sinat syllaba, nomen idem:",
        "476":"Hanc mihi, si sapiat, per se concedat Achilles:",
        "477":"Si minus, imperium sentiat ille meum.",
        "478":"Quod siquis vestrum factum hoc incusat, Achivi,",
        "479":"Est aliquid valida sceptra tenere manu.",
        "480":"Nam si rex ego sum, nec mecum dormiat ulla,",
        "481":"In mea Thersites regna, licebit, eat.'",
        "482":"Dixit, et hanc habuit solacia magna prioris,",
        "483":"Et posita est cura cura repulsa nova.",
        "484":"Ergo adsume novas auctore Agamemnone flammas,",
        "485":"Ut tuus in bivio distineatur amor. \n ",
        "486":"Quaeris, ubi invenias? artes tu perlege nostras:",
        "487":"Plena puellarum iam tibi navis erit.",
        "488":"Quod siquid praecepta valent mea, siquid Apollo",
        "489":"Utile mortales perdocet ore meo,",
        "490":"Quamvis infelix media torreberis Aetna,",
        "491":"Frigidior glacie fac videare tuae:",
        "492":"Et sanum simula, ne, siquid forte dolebis,",
        "493":"Sentiat; et ride, cum tibi flendus eris.",
        "494":"Non ego te iubeo medias abrumpere curas:",
        "495":"Non sunt imperii tam fera iussa mei.",
        "496":"Quod non es, simula, positosque imitare furores:",
        "497":"Sic facies vere, quod meditatus eris.",
        "498":"Saepe ego, ne biberem, volui dormire videri:",
        "499":"Dum videor, somno lumina victa dedi:",
        "500":"Deceptum risi, qui se simularat amare,",
        "501":"In laqueos auceps decideratque suos. ",
        "502":"Intrat amor mentes usu, dediscitur usu:",
        "503":"Qui poterit sanum fingere, sanus erit.",
        "504":"Dixerit, ut venias: pacta tibi nocte venito;",
        "505":"Veneris, et fuerit ianua clausa: feres.",
        "506":"Nec dic blanditias, nec fac convicia posti,",
        "507":"Nec latus in duro limine pone tuum.",
        "508":"Postera lux aderit: careant tua verba querellis,",
        "509":"Et nulla in vultu signa dolentis habe.",
        "510":"Iam ponet fastus, cum te languere videbit:",
        "511":"Hoc etiam nostra munus ab arte feres.",
        "512":"Te quoque falle tamen, nec sit tibi finis amandi",
        "513":"Propositus: frenis saepe repugnat equus.",
        "514":"Utilitas lateat; quod non profitebere, fiet:",
        "515":"Quae nimis apparent retia, vitat avis.",
        "516":"Nec sibi tam placeat, nec te contemnere possit;",
        "517":"Sume animos, animis cedat ut illa tuis.",
        "518":"Ianua forte patet? quamvis revocabere, transi.",
        "519":"Est data nox? dubita nocte venire data.",
        "520":"Posse pati facile est, ubi, si patientia desit,",
        "521":"Protinus ex facili gaudia ferre licet.",
        "522":"Et quisquam praecepta potest mea dura vocare?",
        "523":"En, etiam partes conciliantis ago.",
        "524":"Nam quoniam variant animi, variabimus artes;",
        "525":"Mille mali species, mille salutis erunt.",
        "526":"Corpora vix ferro quaedam sanantur acuto:",
        "527":"Auxilium multis sucus et herba fuit.",
        "528":"Mollior es, neque abire potes, vinctusque teneris,",
        "529":"Et tua saevus Amor sub pede colla premit?",
        "530":"Desine luctari: referant tua carbasa venti,",
        "531":"Quaque vocant fluctus, hac tibi remus eat. ",
        "532":"Explenda est sitis ista tibi, quo perditus ardes;",
        "533":"Cedimus; e medio iam licet amne bibas:",
        "534":"Sed bibe plus etiam, quam quod praecordia poscunt,",
        "535":"Gutture fac pleno sumpta redundet aqua.",
        "536":"I, fruere usque tua, nullo prohibente, puella:",
        "537":"Illa tibi noctes auferat, illa dies.",
        "538":"Taedia quaere mali: faciunt et taedia finem.",
        "539":"Iam quoque, cum credes posse carere, mane,",
        "540":"Dum bene te cumules et copia tollat amorem,",
        "541":"Et fastidita non iuvet esse domo. \n ",
        "542":"Fit quoque longus amor, quem diffidentia nutrit:",
        "543":"Hunc tu si quaeres ponere, pone metum.",
        "544":"Qui timet, ut sua sit, ne quis sibi detrahat illam,",
        "545":"Ille Machaonia vix ope sanus erit.",
        "546":"Plus amat e natis mater plerumque duobus,",
        "547":"Pro cuius reditu, quod gerit arma, timet.",
        "548":"Est prope Collinam templum venerabile portam;",
        "549":"Inposuit templo nomina celsus Eryx:",
        "550":"Est illic Lethaeus Amor, qui pectora sanat,",
        "551":"Inque suas gelidam lampadas addit aquam.",
        "552":"Illic et iuvenes votis oblivia poscunt,",
        "553":"Et siqua est duro capta puella viro.",
        "554":"Is mihi sic dixit (dubito, verusne Cupido,",
        "555":"An somnus fuerit: sed puto, somnus erat)",
        "556":"'O qui sollicitos modo das, modo demis amores,",
        "557":"Adice praeceptis hoc quoque, Naso, tuis.",
        "558":"Ad mala quisque animum referat sua, ponet amorem;",
        "559":"Omnibus illa deus plusve minusve dedit. ",
        "560":"Qui Puteal Ianumque timet celeresque Kalendas,",
        "561":"Torqueat hunc aeris mutua summa sui;",
        "562":"Cui durus pater est, ut voto cetera cedant,",
        "563":"Huic pater ante oculos durus habendus erit;",
        "564":"Hic male dotata pauper cum coniuge vivit,",
        "565":"Uxorem fato credat obesse suo.",
        "566":"Est tibi rure bono generosae fertilis uvae",
        "567":"Vinea? ne nascens usta sit uva, time.",
        "568":"Ille habet in reditu navim: mare semper iniquum",
        "569":"Cogitet et damno litora foeda suo.",
        "570":"Filius hunc miles, te filia nubilis angat;",
        "571":"Et quis non causas mille doloris habet?",
        "572":"Ut posses odisse tuam, Pari, funera fratrum",
        "573":"Debueras oculis substituisse tuis.'",
        "574":"Plura loquebatur: placidum puerilis imago",
        "575":"Destituit somnum, si modo somnus erat.",
        "576":"Quid faciam? media navem Palinurus in unda",
        "577":"Deserit; ignotas cogor inire vias. \n ",
        "578":"Quisquis amas, loca sola nocent, loca sola caveto!",
        "579":"Quo fugis? in populo tutior esse potes.",
        "580":"Non tibi secretis (augent secreta furores)",
        "581":"Est opus: auxilio turba futura tibi est.",
        "582":"Tristis eris, si solus eris, dominaeque relictae",
        "583":"Ante oculos facies stabit, ut ipsa, tuos.",
        "584":"Tristior idcirco nox est quam tempora Phoebi;",
        "585":"Quae relevet luctus, turba sodalis abest.",
        "586":"Nec fuge conloquium, nec sit tibi ianua clausa,",
        "587":"Nec tenebris vultus flebilis abde tuos. ",
        "588":"Semper habe Pyladen aliquem, qui curet Oresten:",
        "589":"Hic quoque amicitiae non levis usus erit.",
        "590":"Quid, nisi secretae laeserunt Phyllida silvae?",
        "591":"Certa necis causa est: incomitata fuit.",
        "592":"Ibat, ut Edono referens trieterica Baccho",
        "593":"Ire solet fusis barbara turba comis,",
        "594":"Et modo, qua poterat, longum spectabat in aequor,",
        "595":"Nunc in harenosa lassa iacebat humo.",
        "596":"'Perfide Demophoon!' surdas clamabat ad undas,",
        "597":"Ruptaque singultu verba loquentis erant.",
        "598":"Limes erat tenuis longa subnubilus umbra,",
        "599":"Quo tulit illa suos ad mare saepe pedes.",
        "600":"Nona terebatur miserae via: 'viderit!' inquit,",
        "601":"Et spectat zonam pallida facta suam,",
        "602":"Aspicit et ramos; dubitat, refugitque quod audet",
        "603":"Et timet, et digitos ad sua colla refert.",
        "604":"Sithoni, tum certe vellem non sola fuisses:",
        "605":"Non flesset positis Phyllida silva comis.",
        "606":"Phyllidis exemplo nimium secreta timete,",
        "607":"Laese vir a domina, laesa puella viro. \n ",
        "608":"Praestiterat iuvenis quidquid mea Musa iubebat,",
        "609":"Inque suae portu paene salutis erat:",
        "610":"Reccidit, ut cupidos inter devenit amantes,",
        "611":"Et, quae condiderat, tela resumpsit Amor.",
        "612":"Siquis amas, nec vis, facito contagia vites;",
        "613":"Haec etiam pecori saepe nocere solent.",
        "614":"Dum spectant laesos oculi, laeduntur et ipsi,",
        "615":"Multaque corporibus transitione nocent.",
        "616":"In loca nonnumquam siccis arentia glebis",
        "617":"De prope currenti flumine manat aqua:",
        "618":"Manat amor tectus, si non ab amante recedas;",
        "619":"Turbaque in hoc omnes ingeniosa sumus. ",
        "620":"Alter item iam sanus erat; vicinia laesit:",
        "621":"Occursum dominae non tulit ille suae.",
        "622":"Vulnus in antiquum rediit male firma cicatrix,",
        "623":"Successumque artes non habuere meae.",
        "624":"Proximus a tectis ignis defenditur aegre;",
        "625":"Utile finitimis abstinuisse locis.",
        "626":"Nec quae ferre solet spatiantem porticus illam,",
        "627":"Te ferat, officium neve colatur idem.",
        "628":"Quid iuvat admonitu tepidam recalescere mentem?",
        "629":"Alter, si possis, orbis habendus erit.",
        "630":"Non facile esuriens posita retinebere mensa,",
        "631":"Et multam saliens incitat unda sitim.",
        "632":"Non facile est taurum visa retinere iuvenca,",
        "633":"Fortis equus visae semper adhinnit equae.",
        "634":"Haec ubi praestiteris, ut tandem litora tangas,",
        "635":"Non ipsam satis est deseruisse tibi.",
        "636":"Et soror et mater valeant et conscia nutrix,",
        "637":"Et quisquis dominae pars erit ulla tuae.",
        "638":"Nec veniat servus, nec flens ancillula fictum",
        "639":"Suppliciter dominae nomine dicat 'ave!'",
        "640":"Nec si scire voles, quid agat, tamen, illa, rogabis;",
        "641":"Perfer! erit lucro lingua retenta tuo.",
        "642":"Tu quoque, qui causam finiti reddis amoris,",
        "643":"Deque tua domina multa querenda refers,",
        "644":"Parce queri; melius sic ulciscere tacendo,",
        "645":"Ut desideriis effluat illa tuis.",
        "646":"Et malim taceas quam te desisse loquaris:",
        "647":"Qui nimium multis 'non amo' dicit, amat.",
        "648":"Sed meliore fide paulatim extinguitur ignis",
        "649":"Quam subito; lente desine, tutus eris.",
        "650":"Flumine perpetuo torrens solet altior ire:",
        "651":"Sed tamen haec brevis est, illa perennis aqua. ",
        "652":"Fallat, et in tenues evanidus exeat auras,",
        "653":"Perque gradus molles emoriatur amor. \n ",
        "654":"Sed modo dilectam scelus est odisse puellam:",
        "655":"Exitus ingeniis convenit iste feris.",
        "656":"Non curare sat est: odio qui finit amorem,",
        "657":"Aut amat, aut aegre desinet esse miser.",
        "658":"Turpe vir et mulier, iuncti modo, protinus hostes;",
        "659":"Non illas lites Appias ipsa probat.",
        "660":"Saepe reas faciunt, et amant; ubi nulla simultas",
        "661":"Incidit, admonitu liber aberrat amor.",
        "662":"Forte aderam iuveni; dominam lectica tenebat:",
        "663":"Horrebant saevis omnia verba minis.",
        "664":"Iamque vadaturus 'lectica prodeat' inquit;",
        "665":"Prodierat: visa coniuge mutus erat.",
        "666":"Et manus et manibus duplices cecidere tabellae,",
        "667":"Venit in amplexus, atque 'ita vincis' ait.",
        "668":"Tutius est aptumque magis discedere pace,",
        "669":"Nec petere a thalamis litigiosa fora.",
        "670":"Munera quae dederas, habeat sine lite, iubeto:",
        "671":"Esse solent magno damna minora bono.",
        "672":"Quod si vos aliquis casus conducet in unum,",
        "673":"Mente memor tota quae damus arma, tene.",
        "674":"Nunc opus est armis; hic, o fortissime, pugna:",
        "675":"Vincenda est telo Penthesilea tuo.",
        "676":"Nunc tibi rivalis, nunc durum limen amanti,",
        "677":"Nunc subeant mediis inrita verba deis.",
        "678":"Nec compone comas, quia sis venturus ad illam,",
        "679":"Nec toga sit laxo conspicienda sinu. ",
        "680":"Nulla sit, ut placeas alienae cura puellae;",
        "681":"Iam facito e multis una sit illa tibi.",
        "682":"Sed quid praecipue nostris conatibus obstet",
        "683":"Eloquar, exemplo quemque docente suo.",
        "684":"Desinimus tarde, quia nos speramus amari:",
        "685":"Dum sibi quisque placet, credula turba sumus.",
        "686":"At tu nec voces (quid enim fallacius illis?)",
        "687":"Crede, nec aeternos pondus habere deos.",
        "688":"Neve puellarum lacrimis moveare, caveto:",
        "689":"Ut flerent, oculos erudiere suos.",
        "690":"Artibus innumeris mens oppugnatur amantum,",
        "691":"Ut lapis aequoreis undique pulsus aquis.",
        "692":"Nec causas aperi, quare divortia malis:",
        "693":"Nec dic, quid doleas: clam tamen usque dole.",
        "694":"Nec peccata refer, ne diluat: ipse favebis,",
        "695":"Ut melior causa causa sit illa tua.",
        "696":"Qui silet, est firmus; qui dicit multa puellae",
        "697":"Probra, satisfieri postulat ille sibi. \n ",
        "698":"Non ego Dulichio furari more sagittas,",
        "699":"Nec raptas ausim tinguere in amne faces:",
        "700":"Nec nos purpureas pueri resecabimus alas,",
        "701":"Nec sacer arte mea laxior arcus erit.",
        "702":"Consilium est, quodcumque cano: parete canenti,",
        "703":"Tuque, favens coeptis, Phoebe saluber, ades.",
        "704":"Phoebus adest: sonuere lyrae, sonuere pharetrae;",
        "705":"Signa deum nosco per sua: Phoebus adest.",
        "706":"Confer Amyclaeis medicatum vellus aÃ«nis",
        "707":"Murice cum Tyrio; turpius illud erit:",
        "708":"Vos quoque formosis vestras conferte puellas;",
        "709":"Incipiet dominae quemque pudere suae: ",
        "710":"Utraque formosae Paridi potuere videri,",
        "711":"Sed sibi conlatam vicit utramque Venus.",
        "712":"Nec solam faciem, mores quoque confer et artes:",
        "713":"Tantum iudicio ne tuus obsit amor. \n ",
        "714":"Exiguum est, quod deinde canam; sed profuit illud",
        "715":"Exiguum multis: in quibus ipse fui.",
        "716":"Scripta cave relegas blandae servata puellae:",
        "717":"Constantes animos scripta relecta movent.",
        "718":"Omnia pone feros (pones invitus) in ignes,",
        "719":"Et dic 'ardoris sit rogus iste mei.'",
        "720":"Thestias absentem succendit stipite natum:",
        "721":"Tu timide flammae perfida verba dabis?",
        "722":"Si potes, et ceras remove: quid imagine muta",
        "723":"Carperis? hoc periit Laodamia modo.",
        "724":"Et loca saepe nocent; fugito loca conscia vestri",
        "725":"Concubitus; causas illa doloris habent.",
        "726":"'Hic fuit, hic cubuit; thalamo dormivimus illo:",
        "727":"Hic mihi lasciva gaudia nocte dedit.'",
        "728":"Admonitu refricatur amor, vulnusque novatum",
        "729":"Scinditur: infirmis culpa pusilla nocet.",
        "730":"Ut, paene extinctum cinerem si sulpure tangas,",
        "731":"Vivet et e minimo maximus ignis erit,",
        "732":"Sic, nisi vitaris quidquid renovabit amorem,",
        "733":"Flamma redardescet, quae modo nulla fuit.",
        "734":"Argolides cuperent fugisse Capherea puppes,",
        "735":"Teque, senex, luctus ignibus ulte tuos.",
        "736":"Praeterita cautus NiseÃ¯de navita gaudet:",
        "737":"Tu loca, quae nimium grata fuere, cave. ",
        "738":"Haec tibi sint Syrtes: haec Acroceraunia vita:",
        "739":"Hic vomit epotas dira Charybdis aquas.",
        "740":"Sunt quae non possunt aliquo cogente iuberi,",
        "741":"Saepe tamen casu facta iuvare solent.",
        "742":"Perdat opes Phaedra, parces, Neptune, nepoti,",
        "743":"Nec faciet pavidos taurus avitus equos.",
        "744":"Cnosida fecisses inopem, sapienter amasset:",
        "745":"Divitiis alitur luxuriosus amor.",
        "746":"Cur nemo est, Hecalen, nulla est, quae ceperit Iron?",
        "747":"Nempe quod alter egens, altera pauper erat.",
        "748":"Non habet, unde suum paupertas pascat amorem:",
        "749":"Non tamen hoc tanti est, pauper ut esse velis. \n ",
        "750":"At tanti tibi sit non indulgere theatris,",
        "751":"Dum bene de vacuo pectore cedat amor.",
        "752":"Enervant animos citharae lotosque lyraeque",
        "753":"Et vox et numeris brachia mota suis.",
        "754":"Illic adsidue ficti saltantur amantes:",
        "755":"Quod caveas, actor, quam iuvet, arte docet.",
        "756":"Eloquar invitus: teneros ne tange poetas!",
        "757":"Summoveo dotes impius ipse meas.",
        "758":"Callimachum fugito: non est inimicus Amori:",
        "759":"Et cum Callimacho tu quoque, CoÃ«, noces.",
        "760":"Me certe Sappho meliorem fecit amicae,",
        "761":"Nec rigidos mores TeÃ¯a Musa dedit.",
        "762":"Carmina quis potuit tuto legisse Tibulli,",
        "763":"Vel tua, cuius opus Cynthia sola fuit? ",
        "764":"Quis poterit lecto durus discedere Gallo?",
        "765":"Et mea nescio quid carmina tale sonant.",
        "766":"Quod nisi dux operis vatem frustratur Apollo,",
        "767":"Aemulus est nostri maxima causa mali:",
        "768":"At tu rivalem noli tibi fingere quemquam,",
        "769":"Inque suo solam crede iacere toro.",
        "770":"Acrius Hermionen ideo dilexit Orestes,",
        "771":"Esse quod alterius coeperat illa viri.",
        "772":"Quid, Menelae, doles? ibas sine coniuge Creten,",
        "773":"Et poteras nupta lentus abesse tua.",
        "774":"Ut Paris hanc rapuit, nunc demum uxore carere",
        "775":"Non potes: alterius crevit amore tuus.",
        "776":"Hoc et in abducta Briseide flebat Achilles,",
        "777":"Illam Plisthenio gaudia ferre viro;",
        "778":"Nec frustra flebat, mihi credite: fecit Atrides,",
        "779":"Quod si non faceret, turpiter esset iners.",
        "780":"Certe ego fecissem, nec sum sapientior illo:",
        "781":"Invidiae fructus maximus ille fuit.",
        "782":"Nam sibi quod numquam tactam Briseida iurat",
        "783":"Per sceptrum, sceptrum non putat esse deos. \n ",
        "784":"Di faciant, possis dominae transire relictae",
        "785":"Limina, proposito sufficiantque pedes.",
        "786":"Et poteris; modo velle tene: nunc fortiter ire,",
        "787":"Nunc opus est celeri subdere calcar equo.",
        "788":"Illo Lotophagos, illo Sirenas in antro",
        "789":"Esse puta; remis adice vela tuis.",
        "790":"Hunc quoque, quo quondam nimium rivale dolebas,",
        "791":"Vellem desineres hostis habere loco. ",
        "792":"At certe, quamvis odio remanente, saluta;",
        "793":"Oscula cum poteris iam dare, sanus eris.",
        "794":"Ecce, cibos etiam, medicinae fungar ut omni",
        "795":"Munere, quos fugias quosque sequare, dabo.",
        "796":"Daunius, an Libycis bulbus tibi missus ab oris,",
        "797":"An veniat Megaris, noxius omnis erit.",
        "798":"Nec minus erucas aptum vitare salaces,",
        "799":"Et quicquid Veneri corpora nostra parat.",
        "800":"Utilius sumas acuentes lumina rutas,",
        "801":"Et quidquid Veneri corpora nostra negat.",
        "802":"Quid tibi praecipiam de Bacchi munere, quaeris?",
        "803":"Spe brevius monitis expediere meis.",
        "804":"Vina parant animum Veneri, nisi plurima sumas",
        "805":"Et stupeant multo corda sepulta mero.",
        "806":"Nutritur vento, vento restinguitur ignis:",
        "807":"Lenis alit flammas, grandior aura necat.",
        "808":"Aut nulla ebrietas, aut tanta sit, ut tibi curas",
        "809":"Eripiat; siqua est inter utrumque, nocet.",
        "810":"Hoc opus exegi: fessae date serta carinae;",
        "811":"Contigimus portus, quo mihi cursus erat.",
        "812":"Postmodo reddetis sacro pia vota poetae,",
        "813":"Carmine sanati femina virque meo. "
    },
    "edition":"Ovid, 43 B.C.-17 or 18 A.D, creator; Ehwald, Rudolf, 1847-1927, editor; Merkel, Rudolf, 1811-1885, editor",
    "englishTitle":"Remedy of Love",
    "source":"Perseus Digital Library",
    "originalTitle":"Remedia amoris",
    "original-urn":"urn:cts:latinLit:phi0959.phi005.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0959.phi005.perseus-lat2-simple"
}