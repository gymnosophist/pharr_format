{
    "meta":"chapter",
    "author":"suetonius ca. 69-ca. 122",
    "text":{
        "0":"\n \n Ex gente Domitia duae familiae claruerunt, Caluinorum et Ahenobarborum. Ahenobarbi auctorem\noriginis itemque cognominis habent L. Lucium Domitium, cui\nrure quondam reuertenti iuuenes gemini augustiore\nforma ex occursu imperasse traduntur, nuntiaret senatui\nac populo uictoriam, de qua incertum adhuc erat;\natque in fidem maiestatis adeo permulsisse malas, ut e\nnigro rutilum aerique adsimilem capillum redderent.\nquod insigne mansit et in posteris eius, ac magna pars\nrutila barba fuerunt.\n \nfuncti autem consulatibus septem,\ntriumpho censuraque duplici et inter patricios adlecti\nperseuerauerunt omnes in eodem cognomine. ac ne\npraenomina quidem ulla praeterquam Gnaei et Luci\nusurparunt; eaque ipsa notabili uarietate, modo continuantes unum quodque per trinas personas, modo\nalternantes per singulas. nam primum secundumque\nac tertium Ahenobarborum Lucios, sequentis rursus\ntres ex ordine Gnaeos accepimus, reliquos non nisi\nuicissim tum Lucios tum Gnaeos. pluris e familia\ncognosci referre arbitror, quo facilius appareat ita\ndegenerasse a suorum uirtutibus Nero, ut tamen uitia\ncuiusque quasi tradita et ingenita rettulerit.",
        "1":"\n ut igitur paulo altius repetam, atauus eius Cn. Domitius in\ntribunatu pontificibus offensior, quod alium quam se\nin patris sui locum cooptassent, ius sacerdotum subrogandorum a collegiis ad populum transtulit; at in consulatu Allobrogibus Aruernisque superatis elephanto\nper prouinciam uectus est turba militum quasi inter\nsollemnia triumphi prosequente.\n \nin hunc dixit Licinius\nCrassus orator non esse mirandum, quod aeneam\nbarbam haberet, cui os ferreum, cor plumbeum\nesset. huius filius praetor C. Caesarem abeuntem consulatu, quem aduersus auspicia legesque gessisse existimabatur, ad disquisitionem senatus uocauit; mox\nconsul imperatorem ab exercitibus Gallicis retrahere\ntemptauit successorque ei per factionem nominatus\nprincipio ciuilis belli ad Corfinium captus est.\n \nunde\ndimissus Massiliensis obsidione laborantis cum aduentu\nsuo confirmasset, repente destituit acieque demum\nPharsalica occubuit; uir neque satis constans et ingenio\ntruci in desperatione rerum mortem timore appetitam\nita expauit, ut haustum uenenum paenitentia euomuerit\nmedicumque manumiserit, quod sibi prudens ac sciens\nminus noxium temperasset. consultante autem Cn. Pompeio de mediis ac neutram partem sequentibus solus\ncensuit hostium numero habendos.",
        "2":"\n \n Reliquit filium omnibus gentis suae procul dubio\npraeferendum. is inter conscios Caesarianae necis\nquamquam insons damnatus lege Pedia, cum ad Cassium\nBrutumque se propinqua sibi cognatione iunctos contulisset, post utriusque interitum classem olim commissam retinuit, auxit etiam, nec nisi partibus ubique\nprofligatis M. Antonio sponte et ingentis meriti loco\ntradidit.\n \nsolusque omnium ex iis, qui pari lege damnati erant, restitutus in patriam amplissimos honores\npercucurrit; ac subinde redintegrata dissensione ciuili,\neidem Antonio legatus, delatam sibi summam imperii\nab iis, quos Cleopatrae pudebat, neque suscipere neque\nrecusare fidenter propter subitam ualitudinem ausus,\ntransiit ad Augustum et in diebus paucis obiit, nonnulla\net ipse infamia aspersus. nam Antonius eum desiderio\namicae Seruiliae Naidis transfugisse iactauit.",
        "3":"\n \n Ex hoc Domitius nascitur, quem emptorem familiae\npecuniaeque in testamento Augusti fuisse mox uulgo\nnotatum est, non minus aurigandi arte in adulescentia\nclarus quam deinde ornamentis triumphalibus ex Germanico bello. uerum arrogans, profusus, immitis censorem L. Plancum uia sibi decedere aedilis coegit; praeturae consulatusque honore equites R. Romanos matronasque ad\nagendum mimum produxit in scaenam. uenationes et\nin circo et in omnibus urbis regionibus dedit, munus\netiam gladiatorium, sed tanta saeuitia, ut necesse fuerit\nAugusto clam frustra monitum edicto coercere.",
        "4":"\n ex Antonia maiore patrem Neronis procreauit omni parte\nuitae detestabilem, siquidem comes ad Orientem C. Caesaris iuuenis, occiso liberto suo, quod potare quantum\niubebatur recusarat, dimissus e cohorte amicorum nihilo\nmodestius uixit; sed et in uiae Appiae uico repente\npuerum citatis iumentis haud ignarus obtriuit et Romae\nmedio foro cuidam equiti R. liberius iurganti oculum\neruit;\n \nperfidiae uero tantae, ut non modo argentarios\npretiis rerum coemptarum, sed et in praetura mercede\npalmarum aurigarios fraudauerit, notatus ob haec et\nsororis ioco querentibus dominis factionum repraesentanda praemia in posterum sanxit. maiestatis\nquoque et adulteriorum incestique cum sorore Lepida\nsub excessu Tiberi reus, mutatione temporum euasit\ndecessitque Pyrgis morbo aquae intercutis, sublato filio\nNerone ex Agrippina Germanico genita.",
        "5":"\n \n Nero natus est Anti post VIIII. mensem quam\nTiberius excessit, XVIII. Kal. Ian. tantum quod exoriente sole, paene ut radiis prius quam terra contingeretur. de genitura eius statim multa et formidulosa\nmultis coiectantibus praesagio fuit etiam Domiti i \npatris uox, inter gratulationes amicorum negantis\nquicquam ex se et Agrippina nisi detestabile et\nmalo publico nasci potuisse. \n \neiusdem futurae infelicitatis signum euidens die lustrico extitit; nam\nC. Caesar, rogante sorore ut infanti quod uellet nomen\ndaret, intuens Claudium patruum suum, a quo mox\nprincipe Nero adoptatus est, eius se dixit dare, neque\nipse serio sed per iocum et aspernante Agrippina, quod\ntum Claudius inter ludibria aulae erat.\n\n \n Trimulus patrem amisit; cuius ex parte tertia heres,\nne hanc quidem integram cepit correptis per coheredem\nGaium uniuersis bonis. et subinde matre etiam relegata\npaene inops atque egens apud amitam Lepidam nutritus\nest sub duobus paedagogis saltatore atque tonsore.\nuerum Claudio imperium adepto non solum paternas\nopes reciperauit, sed et Crispi Passieni uitrici sui hereditate ditatus est.\n \ngratia quidem et potentia reuocatae restitutaeque matris usque eo floruit, ut emanaret\nin uulgus missos a Messalina uxore Claudi i , qui eum\nmeridiantem, quasi Britannici aemulum, strangularent.\nadditum fabulae †ad eosdem dracone e puluino se proferente conterritos refugisse. quae fabula exorta est\ndeprensis in lecto eius circum ceruicalia serpentis\nexuuiis; quas tamen aureae armillae ex uoluntate matris\ninclusas dextro brachio gestauit aliquamdiu ac taedio\ntandem maternae memoriae abiecit rursusque extremis\nsuis rebus frustra requisiit.",
        "6":"\n \n Tener adhuc necdum matura pueritia circensibus\nludis Troiam constantissime fauorabiliterque lusit. undecimo aetatis anno a Claudio adoptatus est Annaeoque Senecae iam tunc senatori in disciplinam traditus.\nferunt Senecam proxima nocte uisum sibi per quietem\nC. Caesari praecipere, et fidem somnio Nero breui fecit\nprodita immanitate naturae quibus primum potuit experimentis. namque Britannicum fratrem, quod se post\nadoptionem Ahenobarbum ex consuetudine salutasset,\nut subditiuum apud patrem arguere conatus est. amitam autem Lepidam ream testimonio coram afflixit\ngratificans matri, a qua rea premebatur.\n\n \n Deductus in forum tiro populo congiarium, militi\ndonatiuum proposuit indictaque decursione praetorianis\nscutum sua manu praetulit; exin patri gratias in senatu\negit. apud eundem consulem pro Bononiensibus Latine,\npro Rhodis atque Iliensibus Graece uerba fecit. auspicatus est et iuris dictionem praefectus urbi sacro Latinarum, celeberrimis patronis non tralaticias, ut assolet,\net breuis, sed maximas plurimasque postulationes certatim ingerentibus, quamuis interdictum a Claudio\nesset. nec multo post duxit uxorem Octauiam edidit\nque pro Claudi salute circenses et uenationem.",
        "7":"\n \n Septemdecim natus annos, ut de Claudio palam\nfactum est, inter horam sextam septimamque processit\nad excubitores, cum ob totius diei diritatem non aliud\nauspicandi tempus accommodatius uideretur; proque\nPalati gradibus imperator consalutatus lectica in castra\net inde raptim appellatis militibus in curiam delatus\nest discessitque iam uesperi, ex immensis, quibus cumulabatur, honoribus tantum patris patriae nomine recusato propter aetatem.",
        "8":"\n \n Orsus hinc a pietatis ostentatione Claudium apparatissimo funere elatum laudauit et consecrauit. memoriae Domiti i patris honores maximos habuit. matri\nsummam omnium rerum priuatarum publicarumque permisit. primo etiam imperii die signum excubanti tribuno dedit 'optimam matrem' ac deinceps eiusdem\nsaepe lectica per publicum simul uectus est. Antium\ncoloniam deduxit ascriptis ueteranis e praetorio additisque per domicilii translationem ditissimis primipilarium;\nubi et portum operis sumptuosissimi fecit.",
        "9":"\n \n Atque ut certiorem adhuc indolem ostenderet, ex\nAugusti praescripto imperaturum se professus, neque\nliberalitatis neque clementiae, ne comitatis quidem exhibendae ullam occasionem omisit. grauiora uectigalia\naut aboleuit aut minuit. praemia delatorum Papiae\nlegis ad quartas redegit. diuisis populo uiritim quadringenis nummis senatorum nobilissimo cuique, sed\na re familiari destituto annua salaria et quibusdam\nquingena constituit, item praetorianis cohortibus frumentum menstruum gratuitum.\n \net cum de supplicio\ncuiusdam capite damnati ut ex more subscriberet admoneretur: 'quam uellem,' inquit, 'nescire litteras.'\nomnis ordines subinde ac memoriter salutauit. agenti\nsenatui gratias respondit: 'cum meruero.' ad campestres exercitationes suas admisit et plebem declamauitque saepius publice; recitauit et carmina, non modo\ndomi sed et in theatro, tanta uniuersorum laetitia, ut\nob recitationem supplicatio decreta sit eaque pars carminum aureis litteris Ioui Capitolino dicata.",
        "10":"\n \n Spectaculorum plurima et uaria genera edidit: iuuenales, circenses, scaenicos ludos, gladiatorium munus.\niuuenalibus senes quoque consulares anusque matronas\nrecepit ad lusum. circensibus loca equiti secreta a\nceteris tribuit commisitque etiam camelorum quadrigas.\n\n \nludis, quos pro aeternitate imperii susceptos appellari\n'maximos' uoluit, ex utroque ordine et sexu plerique\nludicras partes sustinuerunt; notissimus eques R. elephanto supersidens per catadromum decucurrit; inducta Afrani togata, quae Incendium inscribitur,\nconcessumque ut scaenici ardentis domus supellectilem\ndiriperent ac sibi haberent; sparsa et populo missilia\nomnium rerum per omnes dies: singula cotidie milia\nauium cuiusque generis, multiplex penus, tesserae frumentariae, uestis, aurum, argentum, gemmae, margaritae, tabulae pictae, mancipia, iumenta atque etiam\nmansuetae ferae, nouissime naues, insulae, agri.",
        "11":"\n hos ludos spectauit e proscaeni fastigio. munere, quod in\namphitheatro ligneo regione Martii campi intra anni\nspatium fabricato dedit, neminem occidit, ne noxiorum\nquidem. exhibuit autem ad ferrum etiam quadringentos senatores sescentosque equites Romanos et quosdam\nfortunae atque existimationis integrae, ex isdem ordinibus confectores quoque ferarum et uaria harenae\nministeria. exhibuit et naumachiam marina aqua innantibus beluis; item pyrrichas quasdam e numero\nepheborum, quibus post editam operam diplomata\nciuitatis Romanae singulis optulit.\n \ninter pyrricharum\nargumenta taurus Pasiphaam ligneo iuuencae simulacro\nabditam iniit, ut multi spectantium crediderunt; Icarus\nprimo statim conatu iuxta cubiculum eius decidit ipsumque cruore respersit. nam perraro praesidere, ceterum\naccubans, paruis primum foraminibus, deinde toto podio\nadaperto spectare consueuerat.\n\n \n Instituit et quinquennale certamen primus omnium\nRomae more Graeco triplex, musicum gymnicum equestre, quod appellauit Neronia; dedicatisque thermis\natque gymnasio senatui quoque et equiti oleum praebuit. magistros toto certamini praeposuit consulares\nsorte, sede praetorum. deinde in orchestram senatumque descendit et orationis quidem carminisque Latini\ncoronam, de qua honestissimus quisque contenderat,\nipsorum consensu concessam sibi recepit, citharae\nautem a iudicibus ad se delatam adorauit ferrique ad\nAugusti statuam iussit.\n \ngymnico, quod in Saeptis\nedebat, inter buthysiae apparatum barbam primam\nposuit conditamque in auream pyxidem et pretiosissimis margaritis adornatam Capitolio consecrauit. ad\nathletarum spectaculum inuitauit et uirgines Vestales,\nquia Olympiae quoque Cereris sacerdotibus spectare\nconceditur.",
        "12":"\n \n Non immerito inter spectacula ab eo edita et Tiridatis in urbem introitum rettulerim. quem Armeniae\nregem magnis pollicitationibus sollicitatum, cum destinato per edictum die ostensurus populo propter nubilum distulisset, produxit quo oportunissime potuit,\ndispositis circa fori templa armatis cohortibus, curuli\nresidens apud rostra triumphantis habitu inter signa\nmilitaria atque uexilla.\n \net primo per deuexum pulpitum subeuntem admisit ad genua adleuatumque dextra\nexosculatus est, dein precanti tiara m deducta m \ndiadema inposuit, uerba supplicis interpretata praetorio\nuiro multitudini pronuntiante; perductum inde in theatrum ac rursus supplicantem iuxta se latere dextro\nconlocauit. ob quae imperator consalutatus, laurea in\nCapitolium lata, Ianum geminum clausit, tamquam\nnullo residuo bello.",
        "13":"\n \n Consulatus quattuor gessit: primum bimenstrem,\nsecundum et nouissimum semenstres, tertium quadrimenstrem; medios duos continuauit, reliquos inter\nannua spatia uariauit.",
        "14":"\n in iuris dictione postulatoribus\nnisi sequenti die ac per libellos non temere respondit.\ncognoscendi morem eum tenuit, ut continuis actionibus omissis singillatim quaeque per uices ageret.\nquotiens autem ad consultandum secederet, neque in\ncommune quicquam neque propalam deliberabat, sed\net conscriptas ab uno quoque sententias tacitus ac secreto legens, quod ipsi libuisset perinde atque pluribus idem uideretur pronuntiabat.\n\n \n In curiam libertinorum filios diu non admisit; admissis a prioribus principibus honores denegauit. candidatos, qui supra numerum essent, in solacium dilationis ac morae legionibus praeposuit. consulatum in\nsenos plerumque menses dedit. defunctoque circa\nKal. Ian. altero e consulibus neminem substituit improbans exemplum uetus Canini Rebili uno die consulis. triumphalia ornamenta etiam quaestoriae dignitatis et nonnullis ex equestri ordine tribuit nec utique\nde causa militari. de quibusdam rebus orationes ad\nsenatum missas praeterito quaestoris officio per consulem plerumque recitabat.",
        "15":"\n formam aedificiorum urbis\nnouam excogitauit et ut ante insulas ac domos porticus essent, de quarum solariis incendia arcerentur;\neasque sumptu suo extruxit. destinarat etiam Ostia\ntenus moenia promouere atque inde fossa mare ueteri\nurbi inducere.\n\n \n Multa sub eo et animaduersa seuere et coercita nec\nminus instituta: adhibitus sumptibus modus; publicae\ncenae ad sportulas redactae; interdictum ne quid in\npopinis cocti praeter legumina aut holera ueniret, cum\nantea nullum non obsonii genus proponeretur; afflicti\nsuppliciis Christiani, genus hominum superstitionis\nnouae ac maleficae; uetiti quadrigariorum lusus, quibus\ninueterata licentia passim uagantibus fallere ac furari\nper iocum ius erat; pantomimorum factiones cum ipsis\nsimul relegatae;",
        "16":"\n aduersus falsarios tunc primum repertum, ne tabulae nisi pertusae ac ter lino per foramina\ntraiecto obsignarentur; cautum ut testamentis primae\nduae cerae testatorum modo nomine inscripto uacuae\nsignaturis ostenderentur, ac ne qui alieni testamenti\nscriptor legatum sibi ascriberet; item ut litigatores\npro patrociniis certam iustamque mercedem, pro subsellis nullam omnino darent praebente aerario gratuita;\nutque rerum actu ab aerario causae ad forum ac reciperatores transferrentur et ut omnes appellationes a\niudicibus ad senatum fierent.",
        "17":"\n \n Augendi propagandique imperii neque uoluntate ulla\nneque spe motus umquam, etiam ex Britannia deducere exercitum cogitauit, nec nisi uerecundia, ne obtrectare parentis gloriae uideretur, destitit. Ponti modo\nregnum concedente Polemone, item Alpium defuncto\nCottio in prouinciae formam redegit.",
        "18":"\n \n Peregrinationes duas omnino suscepit, Alexandrinam et Achaicam; sed Alexandrina ipso profectionis\ndie destitit turbatus religione simul ac periculo. nam\ncum circumitis templis in aede Vestae resedisset, consurgenti ei primum lacinia obhaesit, dein tanta oborta\ncaligo est, ut dispicere non posset.\n \nin Achaia Isthmum perfodere adgressus praetorianos pro contione ad\nincohandum opus cohortatus est tubaque signo dato\nprimus rastello humum effodit et corbulae congestam\numeris extulit. parabat et ad Caspias portas expeditionem conscripta ex Italicis senum pedum tironibus\nnoua legione, quam Magni Alexandri phalanga appellabat.\n\n \n Haec partim nulla reprehensione, partim etiam non\nmediocri laude digna in unum contuli, ut secernerem\na probris ac sceleribus eius, de quibus dehinc dicam.",
        "19":"\n \n Inter ceteras disciplinas pueritiae tempore imbutus\net musica, statim ut imperium adeptus est, Terpnum\ncitharoedum uigentem tunc praeter alios arcessiit diebusque continuis post cenam canenti in multam noctem\nassidens paulatim et ipse meditari exercerique coepit\nneque eorum quicquam omittere, quae generis eius\nartifices uel conseruandae uocis causa uel augendae\nfactitarent; sed et plumbeam chartam supinus pectore\nsustinere et clystere uomituque purgari et abstinere\npomis cibisque officientibus; donec blandiente profectu,\nquamquam exiguae uocis et fuscae, prodire in scaenam\nconcupiit, subinde inter familiares Graecum prouerbium\niactans occultae musicae nullum esse respectum. \n \net prodit Neapoli primum ac ne concusso quidem repente motu terrae theatro ante cantare destitit,\nquam incohatum absolueret nomon. ibidem saepius et\nper complures cantauit dies; sumpto etiam ad reficiendam uocem breui tempore, impatiens secreti a balineis\nin theatrum transiit mediaque in orchestra frequente\npopulo epulatus, si paulum subbibisset, aliquid se\nsufferi tinniturum Graeco sermone promisit.\n \ncaptus\nautem modulatis Alexandrinorum laudationibus, qui de\nnouo commeatu Neapolim confluxerant, plures Alexandria euocauit. neque eo segnius adulescentulos equestris ordinis et quinque amplius milia e plebe robustissimae iuuentutis undique elegit, qui diuisi in\nfactiones plausuum genera condiscerent — bombos\net imbrices et testas uocabant — operamque nauarent\ncantanti sibi, insignes pinguissima coma et excellentissimo cultu, pu e ris ac sine anulo laeuis, quorum duces\nquadringena milia sestertia merebant.",
        "20":"\n \n Cum magni aestimaret cantare etiam Romae, Neroneum agona ante praestitutam diem reuocauit flagitantibusque\ncunctis caelestem uocem respondit quidem in hortis se copiam uolentibus facturum, sed adiuuante uulgi preces etiam statione militum, quae tunc\nexcubabat, repraesentaturum se pollicitus est libens;\nac sine mora nomen suum in albo profitentium citharoedorum iussit ascribi sorticulaque in urnam cum\nceteris demissa intrauit ordine suo, simul praefecti\npraetorii citharam sustinentes, post tribuni militum\niuxtaque amicorum intimi.\n \nutque constitit, peracto\nprincipio, Niobam se cantaturum per Cluuium Rufum consularem pronuntiauit\net in horam fere decimam perseuerauit coronamque eam et reliquam certaminis partem in annum sequentem distulit, ut saepius\ncanendi occasio esset. quod cum tardum uideretur,\nnon cessauit identidem se publicare. dubitauit etiam\nan priuatis spectaculis operam inter scaenicos daret\nquodam praetorum sestertium decies offerente.\n \ntragoedias quoque cantauit personatus heroum deorumque,\nitem heroidum ac dearum, personis effectis ad similitudinem oris sui et feminae, prout quamque diligeret.\ninter cetera cantauit Canac h en parturientem, Oresten\nmatricidam, Oedipodem excaecatum, Herculem insanum. in qua fabula fama est tirunculum militem positum ad custodiam aditus, cum eum ornari ac uinciri\ncatenis, sicut argumentum postulabat, uideret, accurrisse\nferendae opis gratia.",
        "21":"\n \n Equorum studio uel praecipue ab ineunte aetate\nflagrauit plurimusque illi sermo, quanquam uetaretur,\nde circensibus erat; et quondam tractum prasini agitatorem inter condiscipulos querens, obiurgante paedagogo, de Hectore se loqui ementitus est. sed cum\ninter initia imperii eburneis quadrigis cotidie in abaco\nluderet, ad omnis etiam minimos circenses e secessu\ncommeabat, primo clam, deinde propalam, ut nemini\ndubium esset eo die utique affuturum.\n \nneque dissimulabat uelle se palmarum numerum ampliari; quare\nspectaculum multiplicatis missibus in serum protrahebatur, ne dominis quidem iam factionum dignantibus\nnisi ad totius diei cursum greges ducere. mox et ipse\naurigare atque etiam spectari saepius uoluit positoque\nin hortis inter seruitia et sordidam plebem rudimento\nuniuersorum se oculis in circo maximo praebuit, aliquo liberto mittente mappam unde magistratus solent.\n\n \nnec contentus harum artium experimenta Romae dedisse, Achaiam, ut diximus, petit hinc maxime\nmotus. instituerant ciuitates, apud quas musici agones\nedi solent, omnes citharoedorum coronas ad ipsum\nmittere. eas adeo grate recipiebat, ut legatos, qui pertulissent, non modo primos admitteret, sed etiam familiaribus epulis interponeret. a quibusdam ex his\nrogatus ut cantaret super cenam, exceptusque effusius,\n solos scire audire Graecos solosque se et studiis\nsuis dignos ait. nec profectione dilata, ut primum\nCassiopen traiecit, statim ad aram Iouis Cassii cantare\nauspicatus certamina deinceps obiit omnia.",
        "22":"\n nam et\nquae diuersissimorum temporum sunt, cogi in unum\nannum, quibusdam etiam iteratis, iussit et Olympiae\nquoque praeter consuetudinem musicum agona commisit. ac ne quid circa haec occupatum auocaret detineretue, cum praesentia eius urbicas res egere a liberto\nHelio admoneretur, rescripsit his uerbis: quamuis\nnunc tuum consilium sit et uotum celeriter\nreuerti me, tamen suadere et optare potius\ndebes, ut Nerone dignus reuertar. \n\n \n Cantante eo ne necessaria quidem causa excedere\ntheatro licitum est. itaque et enixae quaedam in\nspectaculis dicuntur et multi taedio audiendi laudandique clausis oppidorum portis aut furtim desiluisse\nde muro aut morte simulata funere elati. quam autem\ntrepide anxieque certauerit, quanta aduersariorum aemulatione, quo metu iudicum, uix credi potest. aduersarios, quasi plane condicionis eiusdem, obseruare,\ncaptare, infamare secreto, nonnumquam ex occursu\nmaledictis incessere ac, si qui arte praecellerent, conrumpere etiam solebat.\n \niudices autem prius quam inciperet reuerentissime adloquebatur,\n omnia se facienda fecisse, sed euentum in manu esse Fortunae; illos ut sapientis et doctos uiros fortuita\ndebere excludere ; atque, ut auderet hortantibus,\naequiore animo recedebat, ac ne sic quidem sine sollicitudine, taciturnitatem pudoremque quorundam pro\ntristitia et malignitate arguens suspectosque sibi dicens\nin certando uero ita legi oboediebat,\nut numquam\nexcreare ausus sudorem quoque frontis brachio detergeret;",
        "23":"\n atque etiam in tragico quodam actu, cum elapsum baculum cito resumpsisset, pauidus et metuens\nne ob delictum certamine summoueretur, non aliter\nconfirmatus est quam adiurante hypocrita non animaduersum id inter exultationes succlamationesque populi.\nuictorem autem se ipse pronuntiabat; qua de causa et\npraeconio ubique contendit. ac ne cuius alterius hieronicarum memoria aut uestigium extaret usquam, subuerti et unco trahi abicique in latrinas omnium statuas\net imagines imperauit.\n \naurigauit quoque plurifariam,\nOlympiis uero etiam decemiugem, quamuis id ipsum\nin rege Mithradate carmine quodam suo reprehendisset;\nsed excussus curru ac rursus repositus, cum perdurare\nnon posset, destitit ante decursum; neque eo setius\ncoronatus est. decedens deinde prouinciam uniuersam\nlibertate donauit simulque iudices ciuitate Romana et\npecunia grandi. quae beneficia e medio stadio Isthmiorum die sua ipse uoce pronuntiauit.\n",
        "24":"\n \n Reuersus e Graecia Neapolim, quod in ea primum\nartem protulerat, albis equis introiit disiecta parte\nmuri, ut mos hieronicarum est; simili modo Antium,\ninde Albanum, inde Romam; sed et Romam eo curru,\nquo Augustus olim triumphauerat, et in ueste purpurea distinctaque stellis aureis chlamyde coronamque\ncapite gerens Olympiacam, dextra manu Pythiam, praeeunte pompa ceterarum cum titulis, ubi et quos quo\ncantionum quoue fabularum argumento uicisset; sequentibus currum ouantium ritu plausoribus, Augustianos militesque se triumphi eius clamitantibus.\n\n \ndehinc diruto circi maximi arcu per Velabrum forumque Palatium et Apollinem petit. incedenti passim\nuictimae caesae sparso per uias identidem croco ingestaeque aues ac lemnisci et bellaria. sacras coronas in\ncubiculis circum lectos posuit, item statuas suas citharoedico habitu, qua nota etiam nummum percussit\nac post haec tantum afuit a remittendo laxandoque studio,\n\n \nut conseruandae uocis gratia neque milites umquam, nisi absens aut alio uerba pronuntiante, appellaret neque quicquam serio iocoue egerit, nisi astante\nphonasco, qui moneret parceret arteriis ac sudarium ad os applicaret ; multisque uel amicitiam\nsuam optulerit uel simultatem indixerit, prout quisque\nse magis parciusue laudasset.",
        "25":"\n \n Petulantiam, libidinem, luxuriam, auaritiam, crudelitatem sensim quidem primo et occulte et uelut\niuuenili errore exercuit, sed ut tunc quoque dubium\nnemini foret naturae illa uitia, non aetatis esse. post\ncrepusculum statim adrepto pilleo uel galero popinas\ninibat circumque uicos uagabatur ludibundus nec sine\npernicie tamen, siquidem redeuntis a cena uerberare\nac repugnantes uulnerare cloacisque demergere assuerat,\ntabernas etiam effringere et expilare; quintana domi\nconstituta, ubi partae et ad licitationem diuidendae\npraedae pretium absumeretur.\n \nac saepe in eius modi\nrixis oculorum et uitae periculum adiit, a quodam\nlaticlauio, cuius uxorem adtrectauerat, prope ad necem\ncaesus. quare numquam postea publico se illud horae\nsine tribunis commisit procul et occulte subsequentibus. interdiu quoque clam gestatoria sella delatus in\ntheatrum seditionibus pantomimorum e parte proscaeni\nsuperiore signifer simul ac spectator aderat; et cum\nad manus uentum esset lapidibusque et subselliorum\nfragminibus decerneretur, multa et ipse iecit in populum atque etiam praetoris caput consauciauit.",
        "26":"\n paulatim\nuero inualescentibus uitiis iocularia et latebras omisit\nnullaque dissimulandi cura ad maiora palam erupit.\n\n \n Epulas a medio die ad mediam noctem protrahebat,\nrefotus saepius calidis piscinis ac tempore aestiuo niuatis; cenitabatque nonnumquam et in publico, naumachia praeclusa uel Martio campo uel circo maximo,\ninter scortorum totius urbis et ambubaiarum ministeria.\n \nquotiens Ostiam Tiberi deflueret aut Baianum\nsinum praeternauigaret, dispositae per litora et ripas\ndeuersoriae tabernae parabantur insignes ganea e et\nmatronarum institorio copas imitantium atque hinc\ninde hortantium ut appelleret. indicebat et familiaribus\ncenas, quorum uni mitellita quadragies sestertium constitit, alteri pluris aliquanto rosaria.",
        "27":"\n \n Super ingenuorum paedagogia et nuptarum concubinatus Vestali uirgini Rubriae uim intulit. Acten\nlibertam paulum afuit quin iusto sibi matrimonio coniungeret, summissis consularibus uiris qui regio genere\nortam peierarent. puerum Sporum exectis testibus etiam\nin muliebrem naturam transfigurare conatus cum dote\net flammeo per sollemnia nuptiarum celeberrimo officio deductum ad se pro uxore habuit;\nextatque cuiusdam non inscitus iocus bene agi potuisse cum rebus\nhumanis, si Domitius pater talem habuisset uxorem. \n \nhunc Sporum, Augustarum ornamentis excultum lecticaque uectum, et circa conuentus mercatusque\nGraeciae ac mox Romae circa Sigillaria comitatus est\nidentidem exosculans. nam matris concubitum appetisse\net ab obtrectatoribus eius, ne ferox atque impotens\nmulier et hoc genere gratiae praeualeret, deterritum\nnemo dubitauit, utique postquam meretricem, quam\nfama erat Agrippinae simillimam, inter concubinas recepit. olim etiam quotiens lectica cum matre ueheretur,\nlibidinatum inceste ac maculis uestis proditum affirmant.",
        "28":"\n \n Suam quidem pudicitiam usque adeo prostituit, ut\ncontaminatis paene omnibus membris nouissime quasi\ngenus lusus excogitaret, quo ferae pelle contectus emitteretur e cauea uirorumque ac feminarum ad stipitem\ndeligatorum inguina inuaderet et, cum affatim desaeuisset, conficeretur a Doryphoro liberto; cui etiam,\nsicut ipsi Sporus, ita ipse denupsit, uoces quoque et\nheiulatus uim patientium uirginum imitatus. ex nonnullis comperi persuasissimum habuisse eum neminem\nhominem pudicum aut ulla corporis parte purum\nesse, uerum plerosque dissimulare uitium et\ncallide optegere ; ideoque professis apud se obscaenitatem cetera quoque concessisse delicta.",
        "29":"\n \n Diuitiarum et pecuniae fructum non alium putabat\nquam profusionem, sordidos ac deparcos esse quibus impensarum ratio constaret, praelautos\nuereque magnificos qui abuterentur ac perderent. laudabat mirabaturque auunculum Gaium nullo\nmagis nomine, quam quod ingentis a Tiberio relictas\nopes in breui spatio prodegisset.\n \nquare nec largiendi\nnec absumendi modum tenuit. in Tiridatem, quod uix\ncredibile uideatur, octingena nummum milia diurna\nerogauit abeuntique super sestertium milies contulit.\nMenecraten citharoedum et Spiculum murmillonem triumphalium uirorum patrimoniis aedibusque donauit.\ncercopithecum Panerotem faeneratorem et urbanis rusticisque praediis locupletatum prope regio extulit funere.\n\n \nnullam uestem bis induit. quadringenis in punctum\nsestertiis aleam lusit. piscatus est rete aurato et purpura coccoque funibus nexis. numquam minus mille\ncarrucis fecisse iter traditur, soleis mularum argenteis,\ncanusinatis mulionibus, armillata phalerataque Mazacum turba atque cursorum.",
        "30":"\n \n Non in alia re tamen damnosior quam in aedificando domum a Palatio Esquilias usque fecit, quam\nprimo transitoriam, mox incendio absumptam restitutamque auream nominauit. de cuius spatio atque cultu\nsuffecerit haec rettulisse. uestibulum eius fuit, in\nquo colossus CXX pedum staret ipsius effigie; tanta\nlaxitas, ut porticus triplices miliarias haberet; item\nstagnum maris instar, circumsaeptum aedificiis ad urbium speciem; rura insuper aruis atque uinetis et\npascuis siluisque uaria, cum multitudine omnis generis\npecudum ac ferarum.\n \nin ceteris partibus cuncta auro\nlita, distincta gemmis unionumque conchis erant; cenationes laqueatae tabulis eburneis uersatilibus, ut flores,\nfistulatis, ut unguenta desuper spargerentur; praecipua\ncenationum rotunda, quae perpetuo diebus ac noctibus\nuice mundi circumageretur; balineae marinis et albulis\nfluentes aquis. eius modi domum cum absolutam dedicaret,\nhactenus comprobauit, ut se diceret quasi hominem tandem habitare coepisse. \n\n \n Praeterea incohabat piscinam a Miseno ad Auernum\nlacum contectam porticibusque conclusam, quo quidquid totis Bais calidarum aquarum esset conuerteretur;\nfossam ab Auerno Ostiam usque, ut nauibus nec tamen\nmari iretur, longitudinis per centum sexaginta milia,\nlatitudinis, qua contrariae quinqueremes commearent.\nquorum operum perficiendorum gratia quod ubique\nesset custodiae in Italiam deportari, etiam scelere conuictos non nisi ad opus damnari praeceperat.\n\n \n Ad hunc impendiorum furorem, super fiduciam imperii, etiam spe quadam repentina immensarum et\nreconditarum opum impulsus est ex indicio equitis R. Romani \npro comperto pollicentis thesauros antiquissimae gazae,\nquos Dido regina fugiens Tyro secum extulisset, esse\nin Africa uastissimis specubus abditos ac posse erui\nparuula molientium opera.",
        "31":"\n uerum ut spes fefellit, destitutus atque ita iam exhaustus et egens ut stipendia\nquoque militum et commoda ueteranorum protrahi ac\ndifferri necesse esset, calumniis rapinisque intendit\nanimum.\n\n \n Ante omnia instituit, ut e libertorum defunctorum\nbonis pro semisse dextans ei cogeretur, qui sine probabili causa eo nomine essent, quo fuissent ullae fa\nmiliae quas ipse contingeret; deinde, ut ingratorum in\nprincipem testamenta ad fiscum pertinerent, ac ne\nimpune esset studiosis iuris, qui scripsissent uel dictassent ea; tunc ut lege maiestatis facta dictaque\nomnia, quibus modo delator non deesset, tenerentur.\n\n \nreuocauit et praemia coronarum, quae umquam sibi\nciuitates in certaminibus detulissent. et cum interdixisset usum amethystini ac Tyrii coloris summisissetque qui nundinarum die pauculas uncias uenderet, praeclusit cunctos negotiatores. quin etiam inter canendum\nanimaduersam matronam in spectaculis uetita purpura\ncultam demonstrasse procuratoribus suis dicitur detractamque ilico non ueste modo sed et bonis exuit.\n\n \nnulli delegauit officium ut non adiceret: 'scis quid\nmihi opus sit,' et: 'hoc agamus, ne quis quicquam habeat.'\nultimo templis compluribus dona detraxit simulacraque ex auro uel argento fabricata conflauit, in iis Penatium deorum, quae mox Galba restituit.",
        "32":"\n \n Parricidia et caedes a Claudio exorsus est; cuius\nnecis etsi non auctor, at conscius fuit, neque dissimulanter, ut qui boletos, in quo cibi genere uenenum is\nacceperat, quasi deorum cibum posthac prouerbio Graeco\nconlaudare sit solitus. certe omnibus rerum uerborumque contumeliis mortuum insectatus est, modo stultitiae\nmodo saeuitiae arguens; nam et morari eum desisse\ninter homines producta prima syllaba iocabatur multaque decreta et constituta, ut insipientis atque deliri,\npro irritis habuit; denique bustum eius consaepiri nisi\nhumili leuique maceria neglexit.\n\n \n Britannicum non minus aemulatione uocis, quae illi\niucundior suppetebat, quam metu ne quandoque apud\nhominum gratiam paterna memoria praeualeret, ueneno\nadgressus est. quod acceptum a quadam Lucusta,\nuenenariorum indice, cum opinione tardius cederet\nuentre modo Britannici moto, accersitam mulierem sua\nmanu uerberauit arguens pro ueneno remedium dedisse; excusantique minus datum ad occultandam facinoris inuidiam: 'sane,' inquit, 'legem Iuliam timeo,'\ncoegitque se coram in cubiculo quam posset uelocissimum ac praesentaneum coquere.\n \ndeinde in haedo expertus, postquam is quinque horas protraxit, iterum\nac saepius recoctum porcello obiecit; quo statim exanimato inferri in triclinium darique cenanti secum Britannico imperauit. et cum ille ad primum gustum concidisset, comitiali morbo ex consuetudine correptum\napud conuiuas ementitus postero die raptim inter maximos imbres tralaticio extulit funere. Lucustae pro nauata opera impunitatem praediaque ampla, sed et discipulos dedit.",
        "33":"\n \n Matrem facta dictaque sua exquirentem acerbius et\ncorrigentem hactenus primo grauabatur, ut inuidia\nidentidem oneraret quasi cessurus imperio Rhodumque\nabiturus, mox et honore omni et potestate priuauit\nabductaque militum et Germanorum statione contubernio quoque ac Palatio expulit; neque in diuexanda\nquicquam pensi habuit, summissis qui et Romae morantem litibus et in secessu quiescentem per conuicia\net iocos terra marique praeteruehentes inquietarent.\n\n \nuerum minis eius ac uiolentia territus perdere statuit;\net cum ter ueneno temptasset sentiretque antidotis praemunitam, lacunaria, quae noctu super dormientem\nlaxata machina deciderent, parauit. hoc consilio per\nconscios parum celato solutilem nauem, cuius uel\nnaufragio uel camarae ruina periret, commentus est\natque ita reconciliatione simulata iucundissimis litteris\nBaias euocauit ad sollemnia Quinquatruum simul celebranda; datoque negotio trierarchis, qui liburnicam qua\naduecta erat uelut fortuito concursu confringerent, protraxit conuiuium repetentique Baulos in locum corrupti nauigii machinosum illud optulit, hilare prosecutus atque in digressu papillas quoque exosculatus.\n\n \nreliquum temporis cum magna trepidatione uigilauit\nopperiens coeptorum exitum. sed ut diuersa omnia\nnandoque euasisse eam comperit, inops consilii L. Agermum libertum eius saluam et incolumem cum gaudio\nnuntiantem, abiecto clam iuxta pugione ut percussorem\nsibi subornatum arripi constringique iussit, matrem\noccidi, quasi deprehensum crimen uoluntaria morte\nuitasset.\n \nadduntur his atrociora nec incertis auctoribus:\nad uisendum interfectae cadauer accurrisse, contrectasse\nmembra, alia uituperasse, alia laudasse, sitique interim\noborta bibisse. neque tamen conscientiam sceleris,\nquanquam et militum et senatus populique gratulationibus confirmaretur, aut statim aut umquam postea ferre\npotuit, saepe confessus exagitari se materna specie\nuerberibusque Furiarum ac taedis ardentibus. quin et\nfacto per Magos sacro euocare Manes et exorare temptauit. peregrinatione quidem Graeciae et Eleusinis sacris, quorum initiatione impii et scelerati uoce praeconis summouentur, interesse non ausus est.\n\n \n Iunxit parricidio matris amitae necem. quam\ncum ex duritie alui cubantem uisitaret, et illa tractans lanuginem eius, ut assolet, iam grandis natu\nper blanditias forte dixisset: 'simul hanc excepero,\nmori uolo,' conuersus ad proximos confestim\nse positurum uelut irridens ait, praecepitque medicis ut largius purgarent aegram; necdum defunctae bona inuasit suppresso testamento, ne quid abscederet.",
        "34":"\n \n Vxores praeter Octauiam duas postea duxit, Poppaeam Sabinam quaestorio patre natam et equiti R. Romano \nantea nuptam, deinde Statiliam Messalinam Tauri bis\nconsulis ac triumphalis abneptem. qua ut poteretur,\nuirum eius Atticum Vestinum consulem in honore ipso\ntrucidauit. Octauiae consuetudinem cito aspernatus,\ncorripientibus amicis sufficere illi debere respondit\n uxoria ornamenta. \n \neandem mox saepe frustra strangulare meditatus dimisit ut sterilem, sed improbante\ndiuortium populo nec parcente conuiciis, etiam relegauit, denique occidit sub crimine adulteriorum adeo\ninpudenti falsoque, ut in quaestione pernegantibus\ncunctis Anicetum paedagogum suum indicem subiecerit,\nqui fingeret† dolo stupratam a se fateretur.\n \nPoppaeam\nduodecimo die post diuortium Octauiae in matrimonium acceptam dilexit unice; et tamen ipsam quoque\nictu calcis occidit, quod se ex aurigatione sero reuersum grauida et aegra conuiciis incesserat. ex hac\nfiliam tulit Claudiam Augustam amisitque admodum\ninfantem.\n\n \n Nullum adeo necessitudinis genus est, quod non\nscelere perculerit. Antoniam Claudi filiam, recusantem\npost Poppaeae mortem nuptias suas, quasi molitricem\nnouarum rerum interemit; similiter inter ceteros aut\naffinitate aliqua sibi aut propinquitate coniunctos; in\nquibus Aulum Plautium iuuenem, quem cum ante\nmortem per uim conspurcasset: 'eat nunc,' inquit,\n'mater mea et successorem meum osculetur,' iactans dilectum ab ea et ad spem imperii impulsum.\npriuignum Rufrium Crispinum Poppaea natum,\n \nimpuberem adhuc, quia ferebatur ducatus et imperia ludere,\nmergendum mari, dum piscaretur, seruis ipsius demandauit. Tuscum nutricis filium relegauit, quod in procuratione Aegypti balineis in aduentum suum extructis\nlauisset. Senecam praeceptorem ad necem compulit,\nquamuis saepe commeatum petenti bonisque cedenti\npersancte iurasset suspectum se frustra periturumque\npotius quam nociturum ei. Burro praefecto remedium\nad fauces pollicitus toxicum misit. libertos diuites et\nsenes, olim adoptionis mox dominationis suae fautores\natque rectores, ueneno partim cibis partim potionibus\nindito intercepit.",
        "35":"\n \n Nec minore saeuitia foris et in exteros grassatus\nest. stella crinita, quae summis potestatibus exitium\nportendere uulgo putatur, per continuas noctes oriri\ncoeperat. anxius ea re, ut ex Balbillo astrologo didicit,\nsolere reges talia ostenta caede aliqua illustri expiare\natque a semet in capita procerum depellere, nobilissimo cuique exitium destinauit; enimuero multo\nmagis et quasi per iustam causam duabus coniurationibus prouulgatis, quarum prior maiorque Pisoniana\nRomae, posterior Viniciana Beneuenti conflata atque\ndetecta est.\n \nconiurati e uinculis triplicium catenarum\ndixere causam, cum quidam ultro crimen faterentur,\nnonnulli etiam imputarent, tamquam aliter illi non\npossent nisi morte succurrere dedecorato flagitiis omnibus. damnatorum liberi urbe pulsi enecti\nque ueneno aut fame; constat quosdam cum paedagogis et capsaris uno prandio pariter necatos, alios\ndiurnum uictum prohibitos quaerere.",
        "36":"\n \n Nullus posthac adhibitus dilectus aut modus interimendi quoscumque libuisset quacumque de causa. sed\nne de pluribus referam, Saluidieno Orfito obiectum\nest quod tabernas tres de domo sua circa forum ciuitatibus ad stationem locasset, Cassio Longino iuris consulto ac luminibus orbato, quod in uetere gentili s \nstemmate C. Cai Cassi percussoris Caesaris imagines retinuisset, Paeto Thraseae tristior et paedagogi uultus.\n\n \nmori iussis non amplius quam horarum spatium dabat; ac ne quid morae interueniret, medicos admouebat\nqui cunctantes continuo curarent: ita enim uocabatur\nuenas mortis gratia incidere. creditur etiam polyphago\ncuidam Aegypti generis crudam carnem et quidquid\ndaretur mandere assueto, concupisse uiuos homines\nlaniandos absumendosque obicere.\n \nelatus inflatusque\ntantis uelut successibus negauit quemquam principum scisse quid sibi liceret , multasque nec dubias\nsignificationes saepe iecit, ne reliquis quidem se parsurum senatoribus, eumque ordinem\nsublaturum quandoque e re p. publica ac prouincias et exercitus equiti R. Romano ac\nlibertis permissurum. certe neque adueniens neque\nproficiscens quemquam osculo impertiit ac ne resalutatione quidem; et in auspicando opere Isthmi\nmagna frequentia clare ut sibi ac populo R. Romano bene\nres uerteret optauit dissimulata senatus mentione.",
        "37":"\n \n Sed nec populo aut moenibus patriae pepercit. dicente quodam in sermone communi: \n ἐμοῦ θανόντοσ γαῖα μειχθήτω πυρί, \n'immo,' inquit, ' ἐμοῦ ζῶντοσ ,' planeque ita fecit. nam\nquasi offensus deformitate ueterum aedificiorum et\nangustiis flexurisque uicorum, incendit urbem tam palam, ut plerique consulares cubicularios eius cum\nstuppa taedaque in praediis suis deprehensos non\nattigerint, et quaedam horrea circa domum Auream,\nquorum spatium maxime desiderabat, ut bellicis machinis labefacta atque inflammata sint, quod saxeo\nmuro constructa erant.\n \nper sex dies septemque noctes\nea clade saeuitum est ad monumentorum bustorumque\ndeuersoria plebe compulsa. tunc praeter immensum\nnumerum insularum domus priscorum ducum arserunt\nhostilibus adhuc spoliis adornatae deorumque aedes ab\nregibus ac deinde Punicis et Gallicis bellis uotae dedicataeque, et quidquid uisendum atque memorabile ex\nantiquitate durauerat. hoc incendium e turre Maecenatiana prospectans laetusque 'flammae,' ut aiebat, 'pulchritudine' Halosin Ilii in illo suo scaenico habitu\ndecantauit.\n \nac ne non hinc quoque quantum posset\npraedae et manubiarum inuaderet, pollicitus cadauerum\net ruderum gratuitam egestionem nemini ad reliquias\nrerum suarum adire permisit; conlationibusque non\nreceptis modo uerum et efflagitatis prouincias priuatorumque census prope exhausit.",
        "38":"\n accesserunt tantis\nex principe malis probrisque quaedam et fortuita:\npestilentia unius autumni, quo triginta funerum milia\nin rationem Libitinae uenerunt; clades Britannica, qua\nduo praecipua oppida magna ciuium sociorumque caede\ndirepta sunt; ignominia ad Orientem legionibus in Armenia sub iugum missis aegreque Syria retenta. mirum\net uel praecipue notabile inter haec fuerit nihil eum\npatientius quam maledicta et conuicia hominum tulisse,\nneque in ullos leniorem quam qui se dictis aut carminibus lacessissent extitisse.\n \nmulta Graece Latineque\nproscripta aut uulgata sunt, sicut illa:\n Νέρων Ὀρέστησ Ἀλκμέων μητροκτόνος. \n νεόψηφον: Νέρων ἰδίαν μητέρα ἀπέκτεινε. \n Quis negat Aeneae magna de stirpe Neronem? \n sustulit hic matrem, sustulit ille patrem. \n Dum tendit citharam noster, dum cornua Parthus, \n noster erit Paean, ille Hecatebeletes. \n Roma domus fiet: Veios migrate, Quirites, \n si non et Veios occupat ista domus. \nsed neque auctores requisiit et quosdam per indicem\ndelatos ad senatum adfici grauiore poena prohibuit.\n\n \ntranseuntem eum Isidorus Cynicus in publico clara uoce\ncorripuerat, quod Naupli mala bene cantitaret,\nsua bona male disponeret; et Datus Atellanarum\nhistrio in cantico quodam\n ὑγίαινε πάτερ, ὑγίαινε μῆτερ \nita demonstrauerat, ut bibentem natantemque faceret,\nexitum scilicet Claudi Agrippinaeque significans, et in\nnouissima clausula\n Orcus uobis ducit pedes \nsenatum gestu notarat. histrionem et philosophum\nNero nihil amplius quam urbe Italiaque summouit, uel\ncontemptu omnis infamiae uel ne fatendo dolorem irritaret ingenia.",
        "39":"\n \n Talem principem paulo minus quattuordecim annos\nperpessus terrarum orbis tandem destituit, initium facientibus Gallis duce Iulio Vindice, qui tum eam prouinciam pro praetore optinebat.\n\n \n Praedictum a mathematicis Neroni olim erat fore\nut quandoque destitueretur; unde illa uox eius celeberrima: τὸ τέχνιον ἡμᾶσ διατρέφει , quo maiore scilicet\nuenia meditaretur citharoedicam artem, principi sibi\ngratam, priuato necessariam. spoponderant tamen quidam destituto Orientis dominationem, nonnulli nominatim regnum Hierosolymorum, plures omnis pristinae\nfortunae restitutionem. cui spei pronior, Britannia\nArmeniaque amissa ac rursus utraque recepta, defunctum se fatalibus malis existimabat.\n \nut uero consulto\nDelphis Apolline septuagensimum ac tertium annum\ncauendum sibi audiuit, quasi eo demum obiturus, ac\nnihil coniectans de aetate Galbae, tanta fiducia non\nmodo senectam sed etiam perpetuam singularemque\nconcepit felicitatem, ut amissis naufragio pretiosissimis\nrebus non dubitauerit inter suos dicere pisces eas\nsibi relaturos. \n\n \n Neapoli de motu Galliarum cognouit die ipso quo\nmatrem occiderat, adeoque lente ac secure tulit ut\ngaudentis etiam suspicionem praeberet tamquam occasione nata spoliandarum iure belli opulentissimarum\nprouinciarum; statimque in gymnasium progressus certantis athletas effusissimo studio spectauit. cenae quoque tempore interpellatus tumultuosioribus litteris\nhactenus excanduit, ut malum iis qui descissent minaretur. denique per octo continuos dies non rescribere\ncuiquam, non mandare quid aut praecipere conatus\nrem silentio obliterauit.",
        "40":"\n edictis tandem Vindicis contumeliosis et frequentibus permotus senatum epistula\nin ultionem sui reique publicae adhortatus est, excusato\nlanguore faucium, propter quem non adesset. nihil\nautem aeque doluit, quam ut malum se citharoedum\nincrepitum ac pro Nerone Ahenobarbum appellatum;\net nomen quidem gentile, quod sibi per contumeliam\nexprobraretur, resumpturum se professus est deposito\nadoptiuo, cetera conuicia, ut falsa, non alio argumento\nrefellebat, quam quod etiam inscitia sibi tanto opere\nelaboratae perfectaeque a se artis obiceretur, singulos\nsubinde rogitans, nossentne quemquam praestantiorem. \n \nsed urgentibus aliis super alios nuntiis Romam\npraetrepidus rediit; leuiterque modo in itinere friuolo\nauspicio mente recreata, cum adnotasset insculptum\nmonumento militem Gallum ab equite R. Romano oppressum\ntrahi crinibus, ad eam speciem exiluit gaudio caelumque adorauit. ac ne tunc quidem aut senatu aut populo\ncoram appellato quosdam e primoribus uiris domum\neuocauit transactaque raptim consultatione reliquam\ndiei partem per organa hydraulica noui et ignoti\ngeneris circumduxit, ostendensque singula, de ratione\nac difficultate cuiusque disserens, iam se etiam prolaturum omnia in theatrum affirmauit, si per\nVindicem liceat.",
        "41":"\n \n Postquam deinde etiam Galbam et Hispanias desciuisse cognouit, conlapsus animoque male facto diu\nsine uoce et prope intermortuus iacuit, utque resipiit,\nueste discissa, capite conuerberato, actum de se pronuntiauit consolantique nutriculae et aliis quoque iam\nprincipibus similia accidisse memoranti, se uero praeter ceteros inaudita et incognita pati respondit,\nqui summum imperium uiuus amitteret. \n \nnec eo\nsetius quicquam ex consuetudine luxus atque desidiae\nomisit uel inminuit; quin immo, cum prosperi quiddam\nex prouinciis nuntiatum esset, super abundantissimam\ncenam iocularia in defectionis duces carmina lasciueque\nmodulata, quae uulgo notuerunt, etiam gesticulatus est;\nac spectaculis theatri clam inlatus cuidam scaenico\nplacenti nuntium misit abuti eum occupationibus suis.",
        "42":"\n \n Initio statim tumultus multa et inmania, uerum\nnon abhorrentia a natura sua creditur destinasse: successores percussoresque summittere exercitus et prouincias regentibus, quasi conspiratis idemque et unum\nsentientibus; quidquid ubique exulum, quidquid in urbe\nhominum Gallicanorum esset contrucidare, illos ne desciscentibus adgregarentur, hos ut conscios popularium\nsuorum atque fautores; Gallias exercitibus diripiendas\npermittere; senatum uniuersum ueneno per conuiuia\nnecare; urbem incendere feris in populum immissis,\nquo difficilius defenderentur.\n \nsed absterritus non tam\npaenitentia quam perficiendi desperatione credensque\nexpeditionem necessariam, consules ante tempus priuauit\nhonore atque in utriusque locum solus iniit consulatum,\nquasi fatale esset non posse Gallias debellari nisi a consule. ac susceptis fascibus cum post epulas triclinio\ndigrederetur, innixus umeris familiarium affirmauit,\n simul ac primum prouinciam attigisset, inermem se in conspectum exercituum proditurum\nnec quicquam aliud quam fleturum, reuocatisque ad paenitentiam defectoribus insequenti\ndie laetum inter laetos cantaturum epinicia,\nquae iam nunc sibi componi oporteret.",
        "43":"\n \n In praeparanda expeditione primam curam habuit\ndeligendi uehicula portandis scaenicis organis concubinasque, quas secum educeret, tondendi ad uirilem modum et securibus peltisque Amazonicis instruendi. mox\ntribus urbanas ad sacramentum citauit ac nullo idoneo\nrespondente certum dominis seruorum numerum indixit; nec nisi ex tota cuiusque familia probatissimos, ne\ndispensatoribus quidem aut amanuensibus exceptis, recepit.\n \npartem etiam census omnes ordines conferre\niussit et insuper inquilinos priuatarum aedium atque\ninsularum pensionem annuam repraesentare fisco; exegitque ingenti fastidio et acerbitate nummum asperum,\nargentum pustulatum, aurum ad obrussam, ut plerique\nomnem collationem palam recusarent, consensu flagitantes a delatoribus potius reuocanda praemia quaecumque cepissent.",
        "44":"\n ex annonae quoque caritate lucranti a adcreuit inuidia; nam et forte accidit, ut in publica fame Alexandrina nauis nuntiaretur puluerem\nluctatoribus aulicis aduexisse.\n\n \n Quare omnium in se odio incitato nihil contumeliarum defuit quin subiret. statuae eius a uertice cirrus\nappositus est cum inscriptione Graeca: nunc demum\nagona esse, et traderet tandem. alterius collo\nascopa deligata simulque titulus: 'ego quid potui?\nsed tu culleum meruisti.' ascriptum et columnis,\netiam Gallos eum cantando excitasse. iam noctibus iurgia cum seruis plerique simulantes crebro Vindicem poscebant.",
        "45":"\n \n Terrebatur ad hoc euidentibus portentis somniorum\net auspiciorum et ominum, cum ueteribus tum nouis.\nnumquam antea somniare solitus occisa demum matre\nuidit per quietem nauem sibi regenti extortum gubernaculum trahique se ab Octauia uxore in artissimas tenebras et modo pinnatarum formicarum multitudine oppleri, modo a simulacris gentium ad Pompei theatrum\ndedicatarum circumiri arcerique progressu; asturconem,\nquo maxime laetabatur, posteriore corporis parte in\nsimiae speciem transfiguratum ac tantum capite integro\nhinnitus edere canoros.\n \nde Mausoleo, sponte foribus\npatefactis, exaudita uox est nomine eum cientis. Kal.\nIan. exornati Lares in ipso sacrificii apparatu conciderunt; auspicanti Sporus anulum muneri optulit, cuius\ngemmae scalptura erat Proserpinae raptus; uotorum\nnuncupatione, magna iam ordinum frequentia, uix repertae Capitolii claues.\n \ncum ex oratione eius, qua in Vindicem perorabat, recitaretur in senatu daturos poenas\nsceleratos ac breui dignum exitum facturos, conclamatum est ab uniuersis: 'tu facies, Auguste.' obseruatum etiam fuerat nouissimam fabulam cantasse eum\npublice Oedipodem exulem atque in hoc desisse uersu:\n θανεῖν μ' ἄνωγε σύγγαμος, μήτηρ, πατήρ.",
        "46":"\n \n Nuntiata interim etiam ceterorum exercituum defectione litteras prandenti sibi redditas concerpsit, mensam subuertit, duos scyphos gratissimi usus, quos Homerios a caelatura carminum Homeri uocabat, solo inlisit\nac sumpto a Lucusta ueneno et in auream pyxidem\ncondito transiit in hortos Seruilianos, ubi praemissis\nlibertorum fidissimis Ostiam ad classem praeparandam\ntribunos centurionesque praetorii de fugae societate\ntemptauit.\n \nsed partim tergiuersantibus, partim aperte\ndetrectantibus, uno uero etiam proclamante:\n usque adeone mori miserum est? \nuarie agitauit, Parthosne an Galbam supplex peteret,\nan atratus prodiret in publicum proque rostris quanta\nmaxima posset miseratione ueniam praeteritorum precaretur, ac ni flexisset animos, uel Aegypti praefecturam concedi sibi oraret. inuentus est postea in scrinio\neius hac de re sermo formatus; sed deterritum putant,\nne prius quam in forum perueniret discerperetur.\n\n \n Sic cogitatione in posterum diem dilata ad mediam\nfere noctem excitatus, ut comperit stationem militum\nrecessisse, prosiluit e lecto misitque circum amicos, et\nquia nihil a quoquam renuntiabatur, ipse cum paucis\nhospitia singulorum adiit. uerum clausis omnium foribus, respondente nullo, in cubiculum rediit, unde iam\net custodes diffugerant, direptis etiam stragulis, amota\net pyxide ueneni; ac statim Spiculum murmillonem uel\nquemlibet alium percussorem, cuius manu periret, requisiit et nemine reperto: 'ergo ego,' inquit, 'nec amicum habeo nec inimicum?' procurritque, quasi praecipitaturus se in Tiberim.",
        "47":"\n sed reuocato rursus impetu\naliquid secretioris latebrae ad colligendum animum desiderauit, et offerente Phaonte liberto suburbanum suum\ninter Salariam et Nomentanam uiam circa quartum\nmiliarium, ut erat nudo pede atque tunicatus, paenulam obsoleti coloris superinduit adopertoque capite et\nante faciem optento sudario equum inscendit, quattuor\nsolis comitantibus, inter quos et Sporus erat.\n \nstatimque tremore terrae et fulgure aduerso pauefactus audiit\ne proximis castris clamorem militum et sibi aduersa\net Galbae prospera ominantium, etiam ex obuiis uiatoribus quendam dicentem: 'hi Neronem persequuntur,' alium sciscitantem: 'ecquid in urbe noui de\nNerone?' equo autem ex odore abiecti in uia cadaueris consternato, detecta facie agnitus est a quodam\nmissicio praetoriano et salutatus.\n \nut ad deuerticulum\nuentum est, dimissis equis inter fruticeta ac uepres\nper harundineti semitam aegre nec nisi strata sub pedibus ueste ad auersum uillae parietem euasit. ibi\nhortante eodem Phaonte, ut interim in specum egestae\nharenae concederet, negauit se uiuum sub terram iturum, ac parumper commoratus, dum clandestinus ad\nuillam introitus pararetur, aquam ex subiecta lacuna\npoturus manu hausit et: 'haec est,' inquit, 'Neronis decocta.'\n \ndein diuolsa sentibus paenula traiectos surculos rasit, atque ita quadripes per angustias effossae\ncauernae receptus in proximam cellam decubuit super\nlectum modica culcita, uetere pallio strato, instructum;\nfameque et iterum siti interpellante panem quidem\nsordidum oblatum aspernatus est, aquae autem tepidae\naliquantum bibit.",
        "48":"\n tunc uno quoque hinc inde instante\nut quam primum se impendentibus contumeliis eriperet,\nscrobem coram fieri imperauit dimensus ad corporis\nsui modulum, componique simul, si qua inuenirentur,\nfrusta marmoris et aquam simul ac ligna conferri curando mox cadaueri, flens ad singula atque identidem\ndictitans: 'qualis artifex pereo!'\n\n \n Inter moras perlatos a cursore Phaonti codicillos\npraeripuit legitque se hostem a senatu iudicatum et\nquaeri, ut puniatur more maiorum, interrogauitque\nquale id genus esset poenae; et cum comperisset nudi\nhominis ceruicem inseri furcae, corpus uirgis ad necem\ncaedi, conterritus duos pugiones, quos secum extulerat,\narripuit temptataque utriusque acie rursus condidit,\ncausatus nondum adesse fatalem horam. \n \nac modo\nSporum hortabatur ut lamentari ac plangere inciperet,\nmodo orabat ut se aliquis ad mortem capessendam\nexemplo iuuaret; interdum segnitiem suam his uerbis\nincrepabat: 'uiuo deformiter, turpiter— οὐ πρέπει \n\n Νέρωνι, οὐ πρέπει — νήφειν δεῖ ἐν τοῖσ τοιούτοισ —\n ἄγε ἔγειρε σεαυτόν .' iamque equites appropinquabant,\nquibus praeceptum erat ut uiuum eum adtraherent.\nquod ut sensit, trepidanter effatus:\n ἵππων μ' ὠκυπόδων ἀμφὶ κτύποσ οὔατα βάλλει \nferrum iugulo adegit iuuante Epaphrodito a libellis.\n\n \nsemianimisque adhuc irrumpenti centurioni et paenula\nad uulnus adposita in auxilium se uenisse simulanti\nnon aliud respondit quam: 'sero' et: 'haec est fides.'\natque in ea uoce defecit, extantibus rigentibusque oculis\nusque ad horrorem formidinemque uisentium. nihil prius\naut magis a comitibus exegerat quam ne potestas cuiquam capitis sui fieret, sed ut quoquo modo totus cremaretur. permisit hoc Icelus, Galbae libertus, non multo ante\nuinculis exolutus, in quae primo tumultu coniectus fuerat.",
        "49":"\n \n Funeratus est impensa ducentorum milium, stragulis\nalbis auro intextis, quibus usus Kal. Ian. fuerat. reliquias Egloge et Alexandria nutrices cum Acte concubina gentili Domitiorum monimento condiderunt, quod\nprospicitur e campo Martio impositum colli Hortulorum.\nin eo monimento solium porphyretici marmoris, superstante Lunensi ara, circumsaeptum est lapide Thasio.",
        "50":"\n \n Statura fuit prope iusta, corpore maculoso et fetido,\nsubflauo capillo, uultu pulchro magis quam uenusto,\noculis caesis et hebetioribus, ceruice obesa, uentre proiecto, gracillimis cruribus, ualitudine prospera: nam\nqui luxuriae immoderatissimae esset, ter omnino per\nquattuordecim annos languit, atque ita ut neque uino\nneque consuetudine reliqua abstineret; circa cultum\nhabitumque adeo pudendus, ut comam semper in gradus\nformatam peregrinatione Achaica etiam pone uerticem\nsummiserit ac plerumque synthesinam indutus ligato\ncircum collum sudario prodierit in publicum sine\ncinctu et discalciatus.",
        "51":"\n \n Liberalis disciplinas omnis fere puer attigit. sed a\nphilosophia eum mater auertit monens imperaturo contrariam esse; a cognitione ueterum oratorum Seneca\npraeceptor, quo diutius in admiratione sui detineret.\nitaque ad poeticam pronus carmina libenter ac sine\nlabore composuit nec, ut quidam putant, aliena pro suis\nedidit. uenere in manus meas pugillares libellique cum\nquibusdam notissimis uersibus ipsius chirographo scriptis, ut facile appareret non tralatos aut dictante aliquo\nexceptos, sed plane quasi a cogitante atque generante\nexaratos; ita multa et deleta et inducta et superscripta\ninerant. habuit et pingendi fingendique maxime non\nmediocre studium.",
        "52":"\n \n Maxime autem popularitate efferebatur, omnium\naemulus, qui quoquo modo animum uulgi mouerent.\nexiit opinio post scaenicas coronas proximo lustro descensurum eum ad Olympia m inter athletas; nam et\nluctabatur assidue nec aliter certamina gymnica tota\nGraecia spectauerat quam brabeutarum more in stadie\nhumi assidens ac, si qua paria longius recessissent, in\nmedium manibus suis protrahens. destinauerat etiam,\nquia Apollinem cantu, Solem aurigando aequiperare\nexistimaretur, imitari et Herculis facta; praeparatumque leonem aiunt, quem uel claua uel brachiorum nexibus in amphitheatri harena spectante populo nudus\nelideret.",
        "53":"\n sub exitu quidem uitae palam uouerat, si sibi\nincolumis status permansisset, proditurum se partae\nuictoriae ludis etiam hydraulam et choraulam et utricularium ac nouissimo die histrionem saltaturumque\nVergili Turnum. et sunt qui tradant Paridem histrionem\noccisum ab eo quasi grauem aduersarium.",
        "54":"\n erat illi\naeternitatis perpetuaeque famae cupido, sed inconsulta.\nideoque multis rebus ac locis uetere appellatione detracta nouam indixit ex suo nomine, mensem quoque\nAprilem Neroneum appellauit; destinauerat et Romam\nNeropolim nuncupare.",
        "55":"\n \n Religionum usque quaque contemptor, praeter unius\nDeae Syriae, hanc mox ita spreuit ut urina contaminaret, alia superstitione captus, in qua sola pertinacissime haesit, siquidem imagunculam puellarem, cum\nquasi remedium insidiarum a plebeio quodam et ignoto\nmuneri accepisset, detecta confestim coniuratione pro\nsummo numine trinisque in die sacrificiis colere perseuerauit uolebatque credi monitione eius futura praenoscere. ante paucos quam periret menses attendit et\nextispicio nec umquam litauit.",
        "56":"\n \n Obiit tricensimo et secundo aetatis anno, die quo\nquondam Octauiam interemerat, tantumque gaudium\npublice praebuit, ut plebs pilleata tota urbe discurreret. et tamen non defuerunt qui per longum tempus\nuernis aestiuisque floribus tumulum eius ornarent ac\nmodo imagines praetextatas in rostris proferrent, modo\nedicta quasi uiuentis et breui magno inimicorum malo\nreuersuri.\n \nquin etiam Vologaesus Parthorum rex missis\nad senatum legatis de instauranda societate hoc etiam\nmagno opere orauit, ut Neronis memoria coleretur.\ndenique cum post uiginti annos adulescente me extitisset condicionis incertae qui se Neronem esse iactaret,\ntam fauorabile nomen eius apud Parthos fuit, ut uehementer adiutus et uix redditus sit.\n\n"
    },
    "edition":"Suetonius, ca. 69-ca. 122, creator; Ihm, Max, 1863-1909, editor",
    "englishTitle":"Nero",
    "source":"Perseus Digital Library",
    "originalTitle":"Nero",
    "original-urn":"urn:cts:latinLit:phi1348.abo016.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi1348.abo016.perseus-lat2-simple"
}