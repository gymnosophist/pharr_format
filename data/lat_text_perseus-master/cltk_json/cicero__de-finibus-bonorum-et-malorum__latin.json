{
    "meta":"book-section",
    "author":"cicero",
    "text":{
        "0":{
            "0":"\n Non eram nescius, Brute, cum, quae summis ingeniis\nexquisitaque doctrina philosophi Graeco sermone tractavissent, ea Latinis litteris mandaremus, fore ut hic\nnoster labor in varias reprehensiones incurreret. nam\nquibusdam, et iis quidem non admodum indoctis, totum hoc displicet philosophari. quidam autem non tam\nid reprehendunt, si remissius agatur, sed tantum studium tamque multam operam ponendam in eo non\narbitrantur. erunt etiam, et ii quidem eruditi Graecis\nlitteris, contemnentes Latinas, qui se dicant in Graecis\nlegendis operam malle consumere. postremo aliquos\nfuturos suspicor, qui me ad alias litteras vocent, genus\nhoc scribendi, etsi sit elegans, personae tamen et dignitatis esse negent.\n\n \n ",
            "1":"\n contra quos omnis dicendum breviter existimo. \n Quamquam philosophiae quidem vituperatoribus satis responsum est eo libro, quo a nobis philosophia defensa et collaudata est, cum esset accusata et vituperata ab Hortensio. qui liber cum et tibi probatus videretur et iis, quos ego posse iudicare arbitrarer, plura\nsuscepi veritus ne movere hominum studia viderer, retinere non posse. Qui autem, si maxime hoc placeat, \nmoderatius tamen id volunt fieri, difficilem quandam\ntemperantiam postulant in eo, quod semel admissum \n \ncoe+rceri reprimique non potest, ut propemodum iustioribus utamur illis, qui omnino avocent a philosophia,\nquam his, qui rebus infinitis modum constituant in reque eo meliore, quo maior sit, mediocritatem desiderent.\n\n \n ",
            "2":"\n sive enim ad sapientiam perveniri potest, non\nparanda nobis solum ea, sed fruenda etiam sapientia \n \nest; sive hoc difficile est, tamen nec modus est ullus \ninvestigandi veri, nisi inveneris, et quaerendi defatigatio turpis est, cum id, quod quaeritur, sit pulcherrimum.\netenim si delectamur, cum scribimus, quis est tam invidus, qui ab eo nos abducat? sin laboramus, quis est,\nqui alienae modum statuat industriae? nam ut Terentianus Chremes non inhumanus, qui novum vicinum\nnon vult 'fodere au/t arare aut a/liquid ferre de/nique'—\nnon enim illum ab industria, sed ab inliberali labore\ndeterret—, sic isti curiosi, quos offendit noster minime\nnobis iniucundus labor.\n \n ",
            "3":"\n \n Iis igitur est difficilius satis facere, qui se Latina \nscripta dicunt contemnere. in quibus hoc primum est\nin quo admirer, cur in gravissimis rebus non delectet\neos sermo patrius, cum idem fabellas Latinas ad verbum e Graecis expressas non inviti legant. quis enim\ntam inimicus paene nomini Romano est, qui Ennii Medeam aut Antiopam Pacuvii spernat aut reiciat, quod\nse isdem Euripidis fabulis delectari dicat, Latinas litteras oderit? Synephebos ego, inquit, potius Caecilii aut\nAndriam Terentii quam utramque Menandri legam?\n\nA quibus tantum dissentio, ut, cum Sophocles vel optime scripserit Electram, tamen male conversam Atilii \nmihi legendam putem, de quo Lucilius: \n\n \n ",
            "4":"\n 'ferreum scriptorem', verum, opinor, scriptorem tamen, ut legendus\nsit. rudem enim esse omnino in nostris poe+tis aut inertissimae\n \n segnitiae est aut fastidii delicatissimi. mihi\nquidem nulli satis eruditi videntur, quibus nostra ignota\nsunt. an Utina/m ne in nemore \n nihilo minus legimus\nquam hoc idem Graecum, quae autem de bene beateque vivendo a Platone disputata sunt, haec explicari\nnon placebit Latine?\n\n \n ",
            "5":"\n Quid? si nos non interpretum\nfungimur munere, sed tuemur ea, quae dicta sunt ab iis,\nquos probamus, eisque nostrum iudicium et nostrum\nscribendi ordinem adiungimus, quid habent, cur Graeca\nanteponant iis, quae et splendide dicta sint neque sint\nconversa de Graecis? nam si dicent ab illis has res esse\ntractatas, ne ipsos quidem Graecos est cur tam multos\nlegant, quam legendi sunt. quid enim est a Chrysippo\npraetermissum in Stoicis? legimus tamen Diogenem,\nAntipatrum, Mnesarchum, Panaetium, multos alios in\nprimisque familiarem nostrum Posidonium. quid? Theophrastus mediocriterne delectat, cum tractat locos ab\nAristotele ante tractatos? quid? Epicurei num desistunt\nde isdem, de quibus et ab Epicuro scriptum est et ab\nantiquis, ad arbitrium suum scribere? quodsi Graeci leguntur a Graecis isdem de rebus alia ratione compositis, quid est, cur nostri a nostris non legantur?\n \n \n ",
            "6":"\n \n\nQuamquam, si plane sic verterem Platonem aut Aristotelem, ut verterunt nostri poe+tae fabulas, male, credo,\nmererer de meis civibus, si ad eorum cognitionem divina illa ingenia transferrem. sed id neque feci adhuc\nnec mihi tamen, ne faciam, interdictum puto. locos\nquidem quosdam, si videbitur, transferam, et maxime\nab iis, quos modo nominavi, cum inciderit, ut id apte\nfieri possit, ut ab Homero Ennius, Afranius a Menandro solet. Nec vero, ut noster Lucilius, recusabo, quo \nminus omnes mea legant. utinam esset ille Persius,\nScipio vero et Rutilius multo etiam magis, quorum ille\niudicium reformidans Tarentinis ait se et Consentinis\net Siculis scribere. facete is quidem, sicut alia; sed neque tam docti tum erant, ad quorum iudicium elaboraret, et sunt illius scripta leviora, ut urbanitas summa\nappareat, doctrina mediocris.\n\n \n ",
            "7":"\n ego autem quem timeam\nlectorem, cum ad te ne Graecis quidem cedentem in\nphilosophia audeam scribere? quamquam a te ipso id\nquidem facio provocatus gratissimo mihi libro, quem\nad me de virtute misisti. \n Sed ex eo credo quibusdam usu venire, ut abhorreant a Latinis, quod inciderint in inculta quaedam et\nhorrida, de malis Graecis Latine scripta deterius. quibus ego assentior, dum modo de isdem rebus ne Graecos quidem legendos putent. res vero bonas verbis\nelectis graviter ornateque dictas quis non legat? nisi\nqui se plane Graecum dici velit, ut a Scaevola est praetore salutatus Athenis Albucius.\n\n \n ",
            "8":"\n quem quidem locum\ncomit multa venustate et omni sale idem Lucilius, apud\nquem praeclare Scaevola:\n \n Graecum te, Albuci, quam Romanum atque Sabinum, \n municipem Ponti, Tritani, centurionum, \n praeclarorum hominum ac primorum signiferumque, \n maluisti dici. Graece ergo praetor Athenis, \n id quod maluisti, te, cum ad me accedis, saluto: \n 'chaere,' inquam, Tite! lictores, turma omnis chorusque: \n \n 'chaere, Tite!' hinc hostis mi Albucius, hinc inimicus. \n \n \n \n Sed iure Mucius.\n\n \n ",
            "9":"\n ego autem mirari satis \n non queo\nunde hoc sit tam insolens domesticarum rerum fastidium. non est omnino hic docendi locus; sed ita sentio et saepe disserui, Latinam linguam non modo non\ninopem, ut vulgo putarent, sed locupletiorem etiam esse\nquam Graecam. quando enim nobis, vel dicam aut oratoribus bonis aut poe+tis, postea quidem quam fuit quem\nimitarentur, ullus orationis vel copiosae vel elegantis\nornatus defuit? \n \n Ego vero, quoniam forensibus operis, laboribus, periculis non deseruisse mihi videor praesidium, in quo a\npopulo Romano locatus sum, debeo profecto, quantumcumque possum, in eo quoque elaborare, ut sint opera,\nstudio, labore meo doctiores cives mei, nec cum istis\ntantopere pugnare, qui Graeca legere malint, modo legant illa ipsa, ne simulent, et iis servire, qui vel utrisque litteris uti velint vel, si suas habent, illas non magnopere desiderent.\n\n \n ",
            "10":"\n qui autem alia malunt scribi a nobis, aequi esse debent, quod et scripta multa sunt, sic\nut plura nemini e nostris, et scribentur fortasse plura,\nsi vita suppetet; et tamen, qui diligenter haec, quae de\nphilosophia litteris mandamus, legere assueverit, iudicabit nulla ad legendum his esse potiora. quid est enim\nin vita tantopere quaerendum quam cum omnia in philosophia, tum id, quod his libris quaeritur, qui sit finis,\nquid extremum, quid ultimum, quo sint omnia bene\nvivendi recteque faciendi consilia referenda, quid sequatur natura ut summum ex rebus expetendis, quid\nfugiat ut extremum malorum? qua de re cum sit inter\ndoctissimos summa dissensio, quis alienum putet eius \nesse dignitatis, quam mihi quisque tribuat, quid in omni\nmunere vitae optimum et verissimum sit, exquirere?\n \n ",
            "11":"\n \n\nan, partus ancillae sitne in fructu habendus, disseretur\ninter principes civitatis, P. Scaevolam M'. que Manilium,\nab iisque M. Brutus dissentiet—quod et acutum genus\nest et ad usus civium non inutile, nosque ea scripta\nreliquaque eiusdem generis et legimus libenter et legemus—, haec, quae vitam omnem continent, neglegentur? nam, ut sint illa vendibiliora, haec uberiora certe\nsunt. quamquam id quidem licebit iis existimare, qui\nlegerint. nos autem hanc omnem quaestionem de finibus bonorum et malorum fere a nobis explicatam esse\nhis litteris arbitramur, in quibus, quantum potuimus,\nnon modo quid nobis probaretur, sed etiam quid a singulis philosophiae disciplinis diceretur, persecuti sumus.\n \n \n ",
            "12":"\n \n\nUt autem a facillimis ordiamur, prima veniat in medium Epicuri ratio, quae plerisque notissima est. quam\na nobis sic intelleges expositam, ut ab ipsis, qui eam\ndisciplinam probant, non soleat accuratius explicari;\nverum enim invenire volumus, non tamquam adversarium aliquem convincere. accurate autem quondam a\nL. Torquato, homine omni doctrina erudito, defensa est\nEpicuri sententia de voluptate, a meque ei responsum,\ncum C. Triarius, in primis gravis et doctus adolescens,\nei disputationi interesset.\n\n \n ",
            "13":"\n nam cum ad me in Cumanum\nsalutandi causa uterque venisset, pauca primo inter nos \nde litteris, quarum summum erat in utroque studium,\ndeinde Torquatus: Quoniam nacti te, inquit, sumus aliquando otiosum, certe audiam, quid sit, quod Epicurum\nnostrum non tu quidem oderis, ut fere faciunt, qui ab\neo dissentiunt, sed certe non probes, eum quem ego\narbitror unum vidisse verum maximisque erroribus animos\n \n hominum liberavisse et omnia tradidisse, quae pertinerent ad bene beateque vivendum. sed existimo te,\nsicut nostrum Triarium, minus ab eo delectari, quod\nista Platonis, Aristoteli, Theophrasti orationis ornamenta\nneglexerit. nam illud quidem adduci vix possum, ut\nea, quae senserit ille, tibi non vera videantur.\n \n ",
            "14":"\n \n\nVide, quantum, inquam, fallare, Torquate. oratio me\nistius philosophi non offendit; nam et complectitur verbis, quod vult, et dicit plane, quod intellegam; et tamen ego a philosopho, si afferat eloquentiam, non\nasperner, si non habeat, non admodum flagitem. re\nmihi non aeque satisfacit, et quidem locis pluribus. sed\nquot homines, tot sententiae; falli igitur possumus. \n Quam ob rem tandem, inquit, non satisfacit? te enim\niudicem aequum puto, modo quae dicat ille bene noris.\n \n ",
            "15":"\n \n\nNisi mihi Phaedrum, inquam, tu mentitum aut Zenonem putas, quorum utrumque audivi, cum mihi nihil\nsane praeter sedulitatem probarent, omnes mihi Epicuri sententiae satis notae sunt. atque eos, quos nominavi, cum Attico nostro frequenter audivi, cum miraretur ille quidem utrumque, Phaedrum autem etiam\namaret, cotidieque inter nos ea, quae audiebamus, conferebamus, neque erat umquam controversia, quid ego\nintellegerem, sed quid probarem.\n \n \n ",
            "16":"\n \nQuid igitur est?\n\ninquit; audire enim cupio, quid non\nprobes. \n Principio, inquam, in physicis, quibus maxime gloriatur, primum totus est alienus. Democritea dicit perpauca mutans, sed ita, ut ea, quae corrigere vult, mihi\nquidem depravare videatur. ille atomos quas appellat, \nid est corpora individua propter soliditatem, censet in\ninfinito inani, in quo nihil nec summum nec infimum\nnec medium nec ultimum nec extremum sit, ita ferri, \nut concursionibus inter se cohaerescant, ex quo efficiantur ea, quae sint quaeque cernantur, omnia, eumque motum atomorum nullo a principio, sed ex aeterno\ntempore intellegi convenire.\n\n \n ",
            "17":"\n Epicurus autem, in quibus\nsequitur Democritum, non fere labitur. quamquam utriusque cum multa non probo, tum illud in primis, quod,\ncum in rerum natura duo quaerenda sint, unum, quae\nmateria sit, ex qua quaeque res efficiatur, alterum, quae\nvis sit, quae quidque efficiat, de materia disseruerunt,\nvim et causam efficiendi reliquerunt. sed hoc commune\nvitium, illae Epicuri propriae ruinae: censet enim eadem\nilla individua et solida corpora ferri deorsum suo pondere ad lineam, hunc naturalem esse omnium corporum\nmotum.\n\n \n ",
            "18":"\n deinde ibidem homo acutus, cum illud occurreret, si omnia deorsus e regione ferrentur et, ut dixi,\nad lineam, numquam fore ut atomus altera alteram\nposset attingere itaque * * attulit rem commenticiam: declinare dixit atomum perpaulum, quo nihil posset fieri\nminus; ita effici complexiones et copulationes et adhaesiones atomorum inter se, ex quo efficeretur mundus omnesque partes mundi, quaeque in eo essent.\nQuae cum tota res \n est ficta pueriliter, tum ne efficit \n quidem , quod vult. nam et ipsa declinatio ad libidinem fingitur—ait enim declinare atomum sine causa;\nquo nihil turpius physico, quam fieri quicquam sine\ncausa dicere,—et illum motum naturalem omnium ponderum, ut ipse constituit, e regione inferiorem locum\npetentium sine causa eripuit atomis nec tamen id, cuius\ncausa haec finxerat, assecutus est.\n\n \n ",
            "19":"\n nam si omnes atomi\ndeclinabunt, nullae umquam cohaerescent, sive aliae\ndeclinabunt, aliae suo nutu recte ferentur, primum erit\nhoc quasi provincias atomis dare, quae recte, quae oblique ferantur, deinde eadem illa atomorum, in quo\netiam Democritus haeret, turbulenta concursio hunc\nmundi ornatum efficere non poterit. ne illud quidem\nphysici, credere aliquid esse minimum, quod profecto\nnumquam putavisset, si a Polyaeno, familiari suo, geometrica discere maluisset quam illum etiam ipsum dedocere. sol Democrito magnus videtur, quippe homini\nerudito in geometriaque perfecto, huic pedalis fortasse;\ntantum enim esse censet, quantus videtur, vel paulo\naut maiorem aut minorem.\n\n \n ",
            "20":"\n ita, quae mutat, ea corrumpit, quae sequitur sunt tota Democriti, atomi, inane,\nimagines, quae ei)/dwla \n nominant, quorum incursione \nnon solum videamus, sed etiam cogitemus; infinitio\nipsa, quam a)peiri/an \n vocant, tota ab illo est, tum innumerabiles mundi, qui et oriantur et intereant cotidie. \nquae etsi mihi nullo modo probantur, tamen Democritum laudatum a ceteris ab hoc, qui eum unum secutus\nesset, nollem vituperatum.\n \n \n ",
            "21":"\n \n\nIam in altera philosophiae parte, quae est quaerendi\nac disserendi, quae logikh/ \n dicitur, iste vester plane, ut \nmihi quidem videtur, inermis ac nudus est. tollit definitiones, nihil de dividendo ac partiendo docet, non\nquo modo efficiatur concludaturque ratio tradit, non\nqua via captiosa solvantur ambigua distinguantur ostendit; iudicia rerum in sensibus ponit, quibus si semel\naliquid falsi pro vero probatum sit, sublatum esse omne\niudicium veri et falsi putat.\n \n ",
            "22":"\n \n\nConfirmat autem illud vel maxime, quod ipsa natura,\nut ait ille, sciscat et probet, id est voluptatem et dolorem. ad haec et quae sequamur et quae fugiamus refert omnia. quod quamquam Aristippi est a Cyrenaicisque melius liberiusque defenditur, tamen eius modi\nesse iudico, ut nihil homine videatur indignius. ad maiora enim quaedam nos natura genuit et conformavit,\nut mihi quidem videtur. ac fieri potest, ut errem, sed\nita prorsus existimo, neque eum Torquatum, qui hoc\nprimus cognomen invenerit, aut torquem illum hosti\ndetraxisse, ut aliquam ex eo perciperet corpore voluptatem, aut cum Latinis tertio consulatu conflixisse apud\nVeserim propter voluptatem; quod vero securi percussit filium, privavisse se etiam videtur multis voluptatibus, cum ipsi naturae patrioque amori praetulerit ius\nmaiestatis atque imperii.\n\n \n ",
            "23":"\n quid? T. Torquatus, is qui\nconsul cum Cn. Octavio fuit, cum illam severitatem in\neo filio adhibuit, quem in adoptionem D. Silano emancipaverat, ut eum Macedonum legatis accusantibus,\nquod pecunias praetorem in provincia cepisse arguerent,\ncausam apud se dicere iuberet reque ex utraque parte\naudita pronuntiaret eum non talem videri fuisse in imperio, quales eius maiores fuissent, et in conspectum\nsuum venire vetuit, numquid tibi videtur de voluptatibus suis cogitavisse? \n Sed ut omittam pericula, labores, dolorem etiam,\nquem optimus quisque pro patria et pro suis suscipit, \n \nut non modo nullam captet, sed etiam praetereat omnes\nvoluptates, dolores denique quosvis suscipere malit\nquam deserere ullam officii partem, ad ea, quae hoc\nnon minus declarant, sed videntur leviora, veniamus.\n\nquid tibi, Torquate, quid huic Triario litterae, quid historiae cognitioque rerum, quid poe+tarum evolutio, quid\ntanta tot versuum memoria voluptatis affert?\n\n \n ",
            "24":"\n nec mihi\nillud dixeris: Haec enim ipsa mihi sunt voluptati, et\nerant illa Torquatis. \n Numquam hoc ita defendit Epicurus neque Metrodorus aut quisquam eorum, qui aut\nsaperet aliquid aut ista didicisset. et quod quaeritur\nsaepe, cur tam multi sint Epicurei, sunt aliae quoque\ncausae, sed multitudinem haec maxime allicit, quod ita\nputant dici ab illo, recta et honesta quae sint, ea facere\nipsa per se laetitiam, id est voluptatem. homines optimi non intellegunt totam rationem everti, si ita res se\nhabeat. nam si concederetur, etiamsi ad corpus nihil\nreferatur, ista sua sponte et per se esse iucunda, per\nse esset et virtus et cognitio rerum, quod minime ille\nvult, expetenda.\n \n ",
            "25":"\n \n\nHaec igitur Epicuri non probo, inquam. De cetero\nvellem equidem aut ipse doctrinis fuisset instructior—\nest enim, quod tibi ita videri necesse est, non satis\npolitus iis artibus, quas qui tenent, eruditi appellantur\n—aut ne deterruisset alios a studiis. quamquam te\nquidem video minime esse deterritum. \n \n Quae cum dixissem, magis ut illum provocarem\nquam ut ipse loquerer, tum Triarius leniter arridens:\nTu quidem, inquit, totum Epicurum paene e philosophorum choro sustulisti. quid ei reliquisti, nisi te, quoquo modo loqueretur, intellegere, quid diceret? aliena \ndixit in physicis nec ea ipsa, quae tibi probarentur; si\nqua in iis corrigere voluit, deteriora fecit. disserendi\nartem nullam habuit. voluptatem cum summum bonum\ndiceret, primum in eo ipso parum vidit, deinde hoc\nquoque alienum; nam ante Aristippus, et ille melius. \naddidisti ad extremum etiam indoctum fuisse.\n \n ",
            "26":"\n \n\nFieri, inquam, Triari, nullo pacto potest, ut non dicas,\nquid non probes eius, a quo dissentias. quid enim me\nprohiberet Epicureum esse, si probarem, quae ille diceret? cum praesertim illa perdiscere ludus esset. quam\nob rem dissentientium inter se reprehensiones non sunt\nvituperandae, maledicta, contumeliae, tum iracundiae,\ncontentiones concertationesque in disputando pertinaces\nindignae philosophia mihi videri solent.\n \n ",
            "27":"\n \nTum Torquatus:\n\nProrsus, inquit, assentior; neque\nenim disputari sine reprehensione nec cum iracundia\naut pertinacia recte disputari potest. sed ad haec, nisi\nmolestum est, habeo quae velim. \n An me, inquam, nisi te audire vellem, censes haec\ndicturum fuisse? \n Utrum igitur percurri omnem Epicuri disciplinam\nplacet an de una voluptate quaeri, de qua omne certamen est? \n Tuo vero id quidem, inquam, arbitratu. \n Sic faciam igitur, inquit: unam rem explicabo, eamque maximam, de physicis alias, et quidem tibi et declinationem istam atomorum et magnitudinem solis probabo et Democriti errata ab Epicuro reprehensa et correcta\n \n permulta. nunc dicam de voluptate, nihil scilicet\nnovi, ea tamen, quae te ipsum probaturum esse confidam.\n \n ",
            "28":"\n \n\nCerte, inquam, pertinax non ero tibique, si mihi probabis ea, quae dices, libenter assentiar. \n Probabo, inquit, modo ista sis aequitate, quam ostendis. sed uti oratione perpetua malo quam interrogare\naut interrogari. \n Ut placet, inquam. \n \n Tum dicere exorsus est. Primum igitur, inquit, sic\nagam, ut ipsi auctori huius disciplinae placet: constituam, quid et quale sit id, de quo quaerimus, non quo\nignorare vos arbitrer, sed ut ratione et via procedat\noratio. quaerimus igitur, quid sit extremum et ultimum\nbonorum, quod omnium philosophorum sententia tale\ndebet esse, ut ad id omnia referri oporteat, ipsum\nautem nusquam. hoc Epicurus in voluptate ponit,\nquod summum bonum esse vult, summumque malum\ndolorem, idque instituit docere sic:\n\n \n ",
            "29":"\n omne animal, simul atque natum sit, voluptatem appetere eaque gaudere ut summo bono, dolorem aspernari ut summum\nmalum et, quantum possit, a se repellere, idque facere\nnondum depravatum ipsa natura incorrupte atque integre iudicante. itaque negat opus esse ratione neque\ndisputatione, quam ob rem voluptas expetenda, fugiendus dolor sit. sentiri haec putat, ut calere ignem, nivem esse albam, dulce mel. quorum nihil oportere exquisitis rationibus confirmare, tantum satis esse admonere. interesse enim inter argumentum conclusionemque rationis et inter mediocrem animadversionem atque\nadmonitionem. altera occulta quaedam et quasi involuta aperiri, altera prompta et aperta iudicari. etenim\nquoniam detractis de homine sensibus reliqui nihil est, \nnecesse est quid aut ad naturam aut contra sit a natura ipsa iudicari. ea quid percipit aut quid iudicat,\nquo aut petat aut fugiat aliquid, praeter voluptatem et \ndolorem?\n\n \n ",
            "30":"\n Sunt autem quidam e nostris, qui haec subtilius velint tradere et negent satis esse quid bonum\nsit aut quid malum sensu iudicari, sed animo etiam ac\nratione intellegi posse et voluptatem ipsam per se esse\nexpetendam et dolorem ipsum per se esse fugiendum. \nitaque aiunt hanc quasi naturalem atque insitam in animis nostris inesse notionem, ut alterum esse appetendum, alterum aspernandum sentiamus. Alii autem, quibus ego assentior, cum a philosophis compluribus permulta dicantur, cur nec voluptas in bonis sit numeranda\nnec in malis dolor, non existimant oportere nimium nos\ncausae confidere, sed et argumentandum et accurate\ndisserendum et rationibus conquisitis de voluptate et\ndolore disputandum putant.\n \n \n ",
            "31":"\n \n\nSed ut perspiciatis, unde omnis iste natus error sit \nvoluptatem accusantium doloremque laudantium, totam\nrem aperiam eaque ipsa, quae ab illo inventore veritatis et quasi architecto beatae vitae dicta sunt, explicabo. nemo enim ipsam voluptatem, quia voluptas sit, \naspernatur aut odit aut fugit, sed quia consequuntur \nmagni dolores eos, qui ratione voluptatem sequi nesciunt, neque porro quisquam est, qui dolorem ipsum,\nquia dolor sit, amet, consectetur, adipisci velit, sed quia\nnon numquam eius modi tempora incidunt, ut labore\net dolore magnam aliquam quaerat voluptatem. Ut enim\nad minima veniam, quis nostrum exercitationem ullam \ncorporis suscipit laboriosam, nisi ut aliquid ex ea commodi consequatur? quis autem vel eum iure reprehenderit, qui in ea voluptate velit esse, quam nihil molestiae\nconsequatur, vel illum, qui dolorem eum fugiat, quo\nvoluptas nulla pariatur?\n\n \n ",
            "32":"\n At vero eos et accusamus et\niusto odio dignissimos ducimus, qui blanditiis praesentium voluptatum deleniti atque corrupti, quos dolores\net quas molestias excepturi sint, obcaecati cupiditate\nnon provident, similique sunt in culpa, qui officia deserunt mollitia animi, id est laborum et dolorum fuga.\net harum quidem rerum facilis est et expedita distinctio. nam libero tempore, cum soluta nobis est eligendi\noptio, cumque nihil impedit, quo minus id, quod maxime placeat, facere possimus, omnis voluptas assumenda\nest, omnis dolor repellendus. temporibus autem quibusdam et aut officiis debitis aut rerum necessitatibus\nsaepe eveniet, ut et voluptates repudiandae sint et molestiae non recusandae. itaque earum rerum hic tenetur a sapiente delectus, ut aut reiciendis voluptatibus\nmaiores alias consequatur aut perferendis doloribus asperiores repellat.\n \n Hanc ego cum teneam sententiam, quid est cur verear, ne ad eam non possim accommodare Torquatos\nnostros?\n\n \n ",
            "33":"\n quos tu paulo ante cum memoriter, tum etiam\nerga nos amice et benivole collegisti, nec me tamen\nlaudandis maioribus meis corrupisti nec segniorem ad\nrespondendum reddidisti. quorum facta quem ad modum, quaeso, interpretaris? sicine eos censes aut in\narmatum hostem impetum fecisse aut in liberos atque \nin sanguinem suum tam crudelis fuisse, nihil ut de utilitatibus, nihil ut de commodis suis cogitarent? at id ne\nferae quidem faciunt, ut ita ruant itaque turbent, ut \nearum motus et impetus quo pertineant non intellegamus, tu tam egregios viros censes tantas res gessisse\nsine causa?\n\n \n ",
            "34":"\n quae fuerit causa, mox videro; interea hoc\ntenebo, si ob aliquam causam ista, quae sine dubio\npraeclara sunt, fecerint, virtutem iis per se ipsam causam non fuisse.—Torquem detraxit hosti.—Et quidem se texit, ne interiret.—At magnum periculum\nadiit.—In oculis quidem exercitus.—Quid ex eo est\nconsecutus?—Laudem et caritatem, quae sunt vitae\nsine metu degendae praesidia firmissima.—Filium\nmorte multavit.—Si sine causa, nollem me ab eo ortum, tam inportuno tamque crudeli; sin, ut dolore suo\nsanciret militaris imperii disciplinam exercitumque in\ngravissimo bello animadversionis metu contineret, saluti prospexit civium, qua intellegebat contineri suam.\n \n ",
            "35":"\n \n\natque haec ratio late patet. in quo enim maxime consuevit iactare vestra se oratio, tua praesertim, qui studiose antiqua persequeris, claris et fortibus viris commemorandis eorumque factis non emolumento aliquo,\nsed ipsius honestatis decore laudandis, id totum evertitur eo delectu rerum, quem modo dixi, constituto, ut\naut voluptates omittantur maiorum voluptatum adipiscendarum causa aut dolores suscipiantur maiorum dolorum effugiendorum gratia.\n \n \n ",
            "36":"\n \n\nSed de clarorum hominum factis illustribus et gloriosis satis hoc loco dictum sit. erit enim iam de omnium\nvirtutum cursu ad voluptatem proprius disserendi locus.\nnunc autem explicabo, voluptas ipsa quae qualisque\nsit, ut tollatur error omnis imperitorum intellegaturque\nea, quae voluptaria, delicata, mollis habeatur disciplina, \nquam gravis, quam continens, quam severa sit. Non\nenim hanc solam sequimur, quae suavitate aliqua naturam\n \n ipsam movet et cum iucunditate quadam percipitur sensibus, sed maximam voluptatem illam habemus,\nquae percipitur omni dolore detracto. nam quoniam,\ncum privamur dolore, ipsa liberatione et vacuitate omnis molestiae gaudemus, omne autem id, quo gaudemus, voluptas est, ut omne, quo offendimur, dolor, doloris omnis privatio recte nominata est voluptas. ut\nenim, cum cibo et potione fames sitisque depulsa est,\nipsa detractio molestiae consecutionem affert voluptatis, sic in omni re doloris amotio successionem efficit\nvoluptatis.\n\n \n ",
            "37":"\n itaque non placuit Epicuro medium esse\nquiddam inter dolorem et voluptatem; illud enim ipsum, quod quibusdam medium videretur, cum omni\ndolore careret, non modo voluptatem esse, verum etiam\nsummam voluptatem. quisquis enim sentit, quem ad\nmodum sit affectus, eum necesse est aut in voluptate\nesse aut in dolore. omnis autem privatione doloris\nputat Epicurus terminari summam voluptatem, ut postea\nvariari voluptas distinguique possit, augeri amplificarique non possit.\n\n \n ",
            "38":"\n At etiam Athenis, ut e patre audiebam\nfacete et urbane Stoicos irridente, statua est in Ceramico Chrysippi sedentis porrecta manu, quae manus\nsignificet illum in hac esse rogatiuncula delectatum:\n'Numquidnam manus tua sic affecta, quem ad modum\naffecta nunc est, desiderat?'—Nihil sane.—'At, si\nvoluptas esset bonum, desideraret.'—Ita credo.—\n Non est igitur voluptas bonum. \n Hoc ne statuam quidem dicturam pater aiebat, si loqui posset. conclusum\nest enim contra Cyrenaicos satis acute, nihil ad Epicurum. nam si ea sola voluptas esset, quae quasi titillaret sensus, ut ita dicam, et ad eos cum suavitate afflueret et illaberetur, nec manus esse contenta posset nec \nulla pars vacuitate doloris sine iucundo motu voluptatis. sin autem summa voluptas est, ut Epicuro\nplacet, nihil dolere, primum tibi recte, Chrysippe, concessum est nihil desiderare manum, cum ita esset affecta, secundum non recte, si voluptas esset bonum,\nfuisse desideraturam. idcirco enim non desideraret,\nquia, quod dolore caret, id in voluptate est.\n \n \n ",
            "39":"\n \nExtremum autem esse bonorum voluptatem ex hoc\nfacillime perspici potest:\n\nConstituamus aliquem magnis,\nmultis, perpetuis fruentem et animo et corpore voluptatibus nullo dolore nec impediente nec inpendente, quem\ntandem hoc statu praestabiliorem aut magis expetendum possimus dicere? inesse enim necesse est in eo,\nqui ita sit affectus, et firmitatem animi nec mortem nec\ndolorem timentis, quod mors sensu careat, dolor in\nlonginquitate levis, in gravitate brevis soleat esse, ut\neius magnitudinem celeritas, diuturnitatem allevatio consoletur.\n\n \n ",
            "40":"\n ad ea cum accedit, ut neque divinum numen\nhorreat nec praeteritas voluptates effluere patiatur\nearumque assidua recordatione laetetur, quid est, quod\nhuc possit, quod melius sit, accedere? Statue contra\naliquem confectum tantis animi corporisque doloribus,\nquanti in hominem maximi cadere possunt, nulla spe\nproposita fore levius aliquando, nulla praeterea neque\npraesenti nec expectata voluptate, quid eo miserius\ndici aut fingi potest? quodsi vita doloribus referta\nmaxime fugienda est, summum profecto malum est vivere cum dolore, cui sententiae consentaneum est ultimum esse bonorum cum voluptate vivere. nec enim\nhabet nostra mens quicquam, ubi consistat tamquam\nin extremo, omnesque et metus et aegritudines ad dolorem referuntur, nec praeterea est res ulla, quae sua\nnatura aut sollicitare possit aut angere. \n\n \n ",
            "41":"\n Praeterea et\nappetendi et refugiendi et omnino rerum gerendarum \ninitia proficiscuntur aut a voluptate aut a dolore. quod\ncum ita sit, perspicuum est omnis rectas res atque\nlaudabilis eo referri, ut cum voluptate vivatur. quoniam\nautem id est vel summum bonorum vel ultimum vel\nextremum —quod Graeci te/los nominant—, quod\nipsum nullam ad aliam rem, ad id autem res referuntur \nomnes, fatendum est summum esse bonum iucunde\nvivere. \n \n Id qui in una virtute ponunt et splendore nominis\ncapti quid natura postulet non intellegunt, errore maximo, si Epicurum audire voluerint, liberabuntur. istae\nenim vestrae eximiae pulchraeque virtutes nisi voluptatem efficerent, quis eas aut laudabilis aut expetendas\narbitraretur? ut enim medicorum scientiam non ipsius\nartis, sed bonae valetudinis causa probamus, et gubernatoris ars, quia bene navigandi rationem habet, utilitate, non arte laudatur, sic sapientia, quae ars vivendi\nputanda est, non expeteretur, si nihil efficeret; nunc\nexpetitur, quod est tamquam artifex conquirendae et\n \n ",
            "42":"\n \ncomparandae voluptatis—quam autem ego dicam\nvoluptatem, iam videtis, ne invidia verbi labefactetur\noratio mea—. nam cum ignoratione rerum bonarum\net malarum maxime hominum vita vexetur, ob eumque errorem et voluptatibus maximis saepe priventur\net durissimis animi doloribus torqueantur, sapientia est\nadhibenda, quae et terroribus cupiditatibusque detractis\net omnium falsarum opinionum temeritate derepta certissimam se nobis ducem praebeat ad voluptatem. sapientia enim est una, quae maestitiam pellat ex animis,\nquae nos exhorrescere metu non sinat. qua praeceptrice\n \nin tranquillitate vivi potest omnium cupiditatum\nardore restincto. cupiditates enim sunt insatiabiles,\nquae non modo singulos homines, sed universas familias evertunt, totam etiam labefactant saepe rem publicam.\n\n \n ",
            "43":"\n ex cupiditatibus odia, discidia, discordiae, seditiones, bella nascuntur, nec eae se foris solum iactant\nnec tantum in alios caeco impetu incurrunt, sed intus\netiam in animis inclusae inter se dissident atque discordant, ex quo vitam amarissimam necesse est effici,\nut sapiens solum amputata circumcisaque inanitate omni\net errore naturae finibus contentus sine aegritudine possit et sine metu vivere.\n\n \n ",
            "44":"\n quae est enim aut utilior aut\nad bene vivendum aptior partitio quam illa, qua est\nusus Epicurus? qui unum genus posuit earum cupiditatum, quae essent et naturales et necessariae, alterum,\nquae naturales essent nec tamen necessariae, tertium,\nquae nec naturales nec necessariae. quarum ea ratio\nest, ut necessariae nec opera multa nec impensa expleantur; ne naturales quidem multa desiderant, propterea quod ipsa natura divitias, quibus contenta sit, et\nparabilis et terminatas habet; inanium autem cupiditatum nec modus ullus nec finis inveniri potest.\n\t \n \n ",
            "45":"\n quodsi \nvitam omnem perturbari videmus errore et inscientia,\nsapientiamque esse solam, quae nos a libidinum impetu et a formidinum terrore vindicet et ipsius fortunae\nmodice ferre doceat iniurias et omnis monstret vias,\nquae ad quietem et ad tranquillitatem ferant, quid est\ncur dubitemus dicere et sapientiam propter voluptates\nexpetendam et insipientiam propter molestias esse fugiendam?\n \n ",
            "46":"\n \n\nEademque ratione ne temperantiam quidem propter\nse expetendam esse dicemus, sed quia pacem animis \nafferat et eos quasi concordia quadam placet ac leniat.\ntemperantia est enim, quae in rebus aut expetendis aut\nfugiendis ut rationem sequamur monet. nec enim satis\nest iudicare quid faciendum non faciendumve sit, sed\nstare etiam oportet in eo, quod sit iudicatum. plerique\nautem, quod tenere atque servare id, quod ipsi statuerunt, non possunt, victi et debilitati obiecta specie voluptatis tradunt se libidinibus constringendos nec quid\neventurum sit provident ob eamque causam propter\nvoluptatem et parvam et non necessariam et quae vel\naliter pararetur et qua etiam carere possent sine dolore\ntum in morbos gravis, tum in damna, tum in dedecora\nincurrunt, saepe etiam legum iudiciorumque poenis\nobligantur.\n\n \n ",
            "47":"\n Qui autem ita frui volunt voluptatibus, ut\nnulli propter eas consequantur dolores, et qui suum\niudicium retinent, ne voluptate victi faciant id, quod\nsentiant non esse faciendum, ii voluptatem maximam\nadipiscuntur praetermittenda voluptate. idem etiam\ndolorem saepe perpetiuntur, ne, si id non faciant, incidant in maiorem. ex quo intellegitur nec intemperantiam propter se esse fugiendam temperantiamque expetendam, non quia voluptates fugiat, sed quia maiores\nconsequatur.\n \n \n ",
            "48":"\n \n\nEadem fortitudinis ratio reperietur. nam neque laborum perfunctio neque perpessio dolorum per se ipsa\nallicit nec patientia nec assiduitas nec vigiliae nec ea \nipsa, quae laudatur, industria, ne fortitudo quidem, sed\nista sequimur, ut sine cura metuque vivamus animumque et corpus, quantum efficere possimus, molestia liberemus. ut enim mortis metu omnis quietae vitae status\nperturbatur, et ut succumbere doloribus eosque humili\nanimo inbecilloque ferre miserum est, ob eamque debilitatem animi multi parentes, multi amicos, non nulli \npatriam, plerique autem se ipsos penitus perdiderunt,\nsic robustus animus et excelsus omni est liber cura et\nangore, cum et mortem contemnit, qua qui affecti sunt\nin eadem causa sunt, qua ante quam nati, et ad dolores ita paratus est, ut meminerit maximos morte finiri,\nparvos multa habere intervalla requietis, mediocrium\nnos esse dominos, ut, si tolerabiles sint, feramus, si\nminus, animo aequo e vita, cum ea non placeat, tamquam e theatro exeamus. quibus rebus intellegitur nec\ntimiditatem ignaviamque vituperari nec fortitudinem\npatientiamque laudari suo nomine, sed illas reici, quia\ndolorem pariant, has optari, quia voluptatem.\n \n \n ",
            "49":"\n \n\nIustitia restat, ut de omni virtute sit dictum. sed similia fere\ndici possunt. ut enim sapientiam, temperantiam, fortitudinem\ncopulatas esse docui cum voluptate, ut ab ea nullo modo nec divelli\nnec distrahi possint, sic de iustitia iudicandum est, quae non modo\nnumquam nocet cuiquam, sed contra semper afficit \ncum vi sua atque natura, quod\ntranquillat animos,\ntum spe nihil earum rerum defuturum, quas natura non depravata desiderat. \n Et \n quem ad modum temeritas et libido et ignavia semper\nanimum excruciant et semper sollicitant turbulentaeque sunt, sic\n inprobitas si \n cuius in mente\nconsedit, hoc ipso, quod adest, turbulenta est ; si vero molita\nquippiam est, quamvis occulte fecerit, numquam tamen id confidet fore\nsemper occultum. plerumque improborum facta primo suspicio\ninsequitur, dein sermo atque fama, tum accusator, tum iudex; multi\netiam, ut te consule, ipsi se indicaverunt. \n\n \n ",
            "50":"\n quodsi qui \nsatis sibi contra hominum conscientiam saepti esse et \nmuniti videntur, deorum tamen horrent easque ipsas\nsollicitudines, quibus eorum animi noctesque diesque \nexeduntur, a diis inmortalibus supplicii causa importari putant. quae autem tanta ex improbis factis ad\nminuendas vitae molestias accessio potest fieri, quanta\nad augendas, cum conscientia factorum, tum poena legum odioque civium? et tamen in quibusdam neque\npecuniae modus est neque honoris neque imperii nec\nlibidinum nec epularum nec reliquarum cupiditatum,\nquas nulla praeda umquam improbe parta minuit, \n sed \n \npotius inflammat, ut coe+rcendi magis quam dedocendi\nesse videantur.\n\n \n ",
            "51":"\n Invitat igitur vera ratio bene sanos ad\niustitiam, aequitatem, fidem, neque homini infanti aut\ninpotenti iniuste facta conducunt, qui nec facile efficere\npossit, quod conetur, nec optinere, si effecerit, et opes\nvel fortunae vel ingenii liberalitati magis conveniunt,\nqua qui utuntur, benivolentiam sibi conciliant et, quod\naptissimum est ad quiete vivendum, caritatem, praesertim cum omnino nulla sit causa peccandi.\n\n \n ",
            "52":"\n quae enim\ncupiditates a natura proficiscuntur, facile explentur sine\nulla iniuria, quae autem inanes sunt, iis parendum non\nest. nihil enim desiderabile concupiscunt, plusque in\nipsa iniuria detrimenti est quam in iis rebus emolumenti, quae pariuntur iniuria. Itaque ne iustitiam quidem recte quis dixerit per se ipsam optabilem, sed quia\niucunditatis vel plurimum afferat. nam diligi et carum\nesse iucundum est propterea, quia tutiorem vitam et\nvoluptatem pleniorem efficit. itaque non ob ea solum\nincommoda, quae eveniunt inprobis, fugiendam inprobitatem\n \n putamus, sed multo etiam magis, quod, cuius\nin animo versatur, numquam sinit eum respirare, numquam adquiescere.\n \n ",
            "53":"\n \n\nQuodsi ne ipsarum quidem virtutum laus, in qua\nmaxime ceterorum philosophorum exultat oratio, reperire exitum potest, nisi derigatur ad voluptatem, voluptas autem est sola, quae nos vocet ad se et alliciat\nsuapte natura, non potest esse dubium, quin id sit\nsummum atque extremum bonorum omnium, beateque\nvivere nihil aliud sit nisi cum voluptate vivere.\n \n \n ",
            "54":"\n \n\nHuic certae stabilique sententiae quae sint coniuncta\nexplicabo brevi. nullus in ipsis error est finibus bonorum et malorum, id est in voluptate aut in dolore, sed\nin his rebus peccant, cum e quibus haec efficiantur\nignorant. animi autem voluptates et dolores nasci fatemur e corporis voluptatibus et doloribus—itaque\nconcedo, quod modo dicebas, cadere causa, si qui e\nnostris aliter existimant, quos quidem video esse multos, sed imperitos—, quamquam autem et laetitiam\nnobis voluptas animi et molestiam dolor afferat, eorum\ntamen utrumque et ortum esse e corpore et ad corpus\nreferri, nec ob eam causam non multo maiores esse et\nvoluptates et dolores animi quam corporis. nam corpore nihil nisi praesens et quod adest sentire possumus,\nanimo autem et praeterita et futura. ut enim aeque\ndoleamus animo, cum corpore dolemus, fieri tamen\npermagna accessio potest, si aliquod aeternum et infinitum impendere malum nobis opinemur. quod idem\nlicet transferre in voluptatem, ut ea maior sit, si nihil\ntale metuamus.\n\n \n ",
            "55":"\n Iam illud quidem perspicuum est, maximam animi aut voluptatem aut molestiam plus aut ad\nbeatam aut ad miseram vitam afferre momenti quam\neorum utrumvis, si aeque diu sit in corpore. Non placet\n \n autem detracta voluptate aegritudinem statim consequi, nisi in voluptatis locum dolor forte successerit,\nat contra gaudere nosmet omittendis doloribus, etiamsi\nvoluptas ea, quae sensum moveat, nulla successerit,\neoque intellegi potest quanta voluptas sit non dolere. \n \n ",
            "56":"\n \n\nSed ut iis bonis erigimur, quae expectamus, sic laetamur iis, quae recordamur. stulti autem malorum memoria torquentur, sapientes bona praeterita grata recordatione renovata delectant. est autem situm in nobis\nut et adversa quasi perpetua oblivione obruamus et\nsecunda iucunde ac suaviter meminerimus. sed cum\nea, quae praeterierunt, acri animo et attento intuemur,\ntum fit ut aegritudo sequatur, si illa mala sint, laetitia,\nsi bona. \n \n \n O praeclaram beate vivendi et apertam et simplicem\net directam viam! cum enim certe nihil homini possit\nmelius esse quam vacare omni dolore et molestia perfruique maximis et animi et corporis voluptatibus, videtisne quam nihil praetermittatur quod vitam adiuvet,\nquo facilius id, quod propositum est, summum bonum\nconsequamur? clamat Epicurus, is quem vos nimis\nvoluptatibus esse deditum dicitis, non posse iucunde\nvivi, nisi sapienter, honeste iusteque vivatur, nec sapienter, honeste, iuste, nisi iucunde.\n\n \n ",
            "57":"\n neque enim civitas\nin seditione beata esse potest nec in discordia dominorum domus; quo minus animus a se ipse dissidens\nsecumque discordans gustare partem ullam liquidae\nvoluptatis et liberae potest. atqui pugnantibus et contrariis studiis consiliisque semper utens nihil quieti videre, nihil tranquilli potest.\n \n ",
            "58":"\n \n\nQuodsi corporis gravioribus morbis vitae iucunditas\nimpeditur, quanto magis animi morbis impediri necesse\nest! animi autem morbi sunt cupiditates inmensae et \ninanes divitiarum, gloriae, dominationis, libidinosarum\netiam voluptatum. accedunt aegritudines, molestiae,\nmaerores, qui exedunt animos conficiuntque curis hominum non intellegentium nihil dolendum esse animo,\nquod sit a dolore corporis praesenti futurove seiunctum.\nnec vero quisquam stultus non horum morborum aliquo\nlaborat, nemo igitur est non miser.\n\n \n ",
            "59":"\n accedit etiam mors,\nquae quasi saxum Tantalo semper impendet, tum superstitio, qua qui est imbutus quietus esse numquam potest. praeterea bona praeterita non meminerunt, praesentibus non fruuntur, futura modo expectant, quae\nquia certa esse non possunt, conficiuntur et angore et\nmetu maximeque cruciantur, cum sero sentiunt frustra\nse aut pecuniae studuisse aut imperiis aut opibus aut\ngloriae. nullas enim consequuntur voluptates, quarum\npotiendi spe inflammati multos labores magnosque susceperant.\n\n \n ",
            "60":"\n ecce autem alii minuti et angusti aut omnia\nsemper desperantes aut malivoli, invidi, difficiles, lucifugi, maledici, monstruosi, alii autem etiam amatoriis\nlevitatibus dediti, alii petulantes, alii audaces, protervi,\nidem intemperantes et ignavi, numquam in sententia\npermanentes, quas ob causas in eorum vita nulla est\nintercapedo molestiae. igitur neque stultorum quisquam\nbeatus neque sapientium non beatus. Multoque hoc melius\nnos veriusque quam Stoici. illi enim negant esse bonum\nquicquam nisi nescio quam illam umbram, quod appellant\nhonestum non tam solido quam splendido nomine, virtutem autem nixam hoc honesto nullam requirere voluptatem atque ad beate vivendum se ipsa esse contentam. \n \n \n \n ",
            "61":"\n \n\nSed possunt haec quadam ratione dici non modo\nnon repugnantibus, verum etiam approbantibus nobis.\nsic enim ab Epicuro sapiens semper beatus inducitur:\nfinitas habet cupiditates, neglegit mortem, de diis inmortalibus sine ullo metu vera sentit, non dubitat, si\nita melius sit, migrare de vita. his rebus instructus\nsemper est in voluptate. neque enim tempus est ullum,\nquo non plus voluptatum habeat quam dolorum. nam\net praeterita grate meminit et praesentibus ita potitur,\nut animadvertat quanta sint ea quamque iucunda, neque pendet ex futuris, sed expectat illa, fruitur praesentibus ab iisque vitiis, quae paulo ante collegi, abest\nplurimum et, cum stultorum vitam cum sua comparat,\nmagna afficitur voluptate. dolores autem si qui incurrunt, numquam vim tantam habent, ut non plus habeat\nsapiens, quod gaudeat, quam quod angatur.\n\n \n ",
            "62":"\n optime\nvero Epicurus, quod exiguam dixit fortunam intervenire\nsapienti maximasque ab eo et gravissimas res consilio\nipsius et ratione administrari neque maiorem voluptatem ex infinito tempore aetatis percipi posse, quam ex\nhoc percipiatur, quod videamus esse finitum. In dialectica autem vestra nullam existimavit esse nec ad\nmelius vivendum nec ad commodius disserendum viam. \nIn physicis plurimum posuit. ea scientia et verborum\nvis et natura orationis et consequentium repugnantiumve\nratio potest perspici. omnium autem rerum natura cognita levamur superstitione, liberamur mortis metu, non\nconturbamur ignoratione rerum, e qua ipsa horribiles\nexistunt saepe formidines. denique etiam morati melius erimus, cum didicerimus quid natura desideret. tum\nvero, si stabilem scientiam rerum tenebimus, servata\nilla, quae quasi delapsa de caelo est ad cognitionem\nomnium, regula, ad quam omnia iudicia rerum dirigentur,\n \n numquam ullius oratione victi sententia desistemus.\n\n \n ",
            "63":"\n nisi autem rerum natura perspecta erit, nullo modo\npoterimus sensuum iudicia defendere. quicquid porro\nanimo cernimus, id omne oritur a sensibus; qui si omnes veri erunt, ut Epicuri ratio docet, tum denique poterit aliquid cognosci et percipi. quos qui tollunt et\nnihil posse percipi dicunt, ii remotis sensibus ne id ipsum quidem expedire possunt, quod disserunt. praeterea sublata cognitione et scientia tollitur omnis ratio\net vitae degendae et rerum gerendarum. sic e physicis\net fortitudo sumitur contra mortis timorem et constantia contra metum religionis et sedatio animi omnium\nrerum occultarum ignoratione sublata et moderatio natura cupiditatum generibusque earum explicatis, et, ut\nmodo docui, cognitionis regula et iudicio ab eadem\nilla constituto veri a falso distinctio traditur.\n \n \n ",
            "64":"\n \n\nRestat locus huic disputationi vel maxime necessarius\nde amicitia, quam, si voluptas summum sit bonum, affirmatis nullam omnino fore. de qua Epicurus quidem\nita dicit, omnium rerum, quas ad beate vivendum sapientia comparaverit, nihil esse maius amicitia, nihil\nuberius, nihil iucundius. nec vero hoc oratione solum,\nsed multo magis vita et factis et moribus comprobavit.\nquod quam magnum sit fictae veterum fabulae declarant, in quibus tam multis tamque variis ab ultima\nantiquitate repetitis tria vix amicorum paria reperiuntur, ut ad Orestem pervenias profectus a Theseo. at vero\nEpicurus una in domo, et ea quidem angusta, quam magnos quantaque amoris conspiratione consentientis tenuit\namicorum greges! quod fit etiam nunc ab Epicureis. sed\nad rem redeamus; de hominibus dici non necesse est.\n \n ",
            "65":"\n \n\nTribus igitur modis video esse a nostris de amicitia\ndisputatum. alii cum eas voluptates, quae ad amicos \npertinerent, negarent esse per se ipsas tam expetendas,\nquam nostras expeteremus, quo loco videtur quibusdam\nstabilitas amicitiae vacillare, tuentur tamen eum locum\nseque facile, ut mihi videtur, expediunt. ut enim virtutes, de quibus ante dictum est, sic amicitiam negant\nposse a voluptate discedere. nam cum solitudo et vita\nsine amicis insidiarum et metus plena sit, ratio ipsa\nmonet amicitias comparare, quibus partis confirmatur \nanimus et a spe pariendarum voluptatum seiungi non\npotest.\n\n \n ",
            "66":"\n atque ut odia, invidiae, despicationes adversantur voluptatibus, sic amicitiae non modo fautrices\nfidelissimae, sed etiam effectrices sunt voluptatum tam\namicis quam sibi, quibus non solum praesentibus fruuntur, sed etiam spe eriguntur consequentis ac posteri\ntemporis. quod quia nullo modo sine amicitia firmam\net perpetuam iucunditatem vitae tenere possumus neque vero ipsam amicitiam tueri, nisi aeque amicos et\nnosmet ipsos diligamus, idcirco et hoc ipsum efficitur\nin amicitia, et amicitia cum voluptate conectitur. nam\net laetamur amicorum laetitia aeque atque nostra et\npariter dolemus angoribus.\n\n \n ",
            "67":"\n quocirca eodem modo sapiens erit affectus erga amicum, quo in se ipsum, quosque labores propter suam voluptatem susciperet, eosdem\nsuscipiet propter amici voluptatem. quaeque de virtutibus dicta sunt, quem ad modum eae semper voluptatibus inhaererent, eadem de amicitia dicenda sunt.\npraeclare enim Epicurus his paene verbis: 'Eadem', inquit,\n \n scientia confirmavit animum, ne quod aut sempiternum aut diuturnum timeret malum, quae perspexit\nin hoc ipso vitae spatio amicitiae praesidium esse firmissimum. \n \n ",
            "68":"\n \n\nSunt autem quidam Epicurei timidiores paulo contra\nvestra convicia, sed tamen satis acuti, qui verentur ne,\nsi amicitiam propter nostram voluptatem expetendam\nputemus, tota amicitia quasi claudicare videatur. itaque primos congressus copulationesque et consuetudinum instituendarum voluntates fieri propter voluptatem; \n \ncum autem usus progrediens familiaritatem effecerit,\ntum amorem efflorescere tantum, ut, etiamsi nulla sit\nutilitas ex amicitia, tamen ipsi amici propter se ipsos\namentur. etenim si loca, si fana, si urbes, si gymnasia,\nsi campum, si canes, si equos, si ludicra exercendi aut\nvenandi consuetudine adamare solemus, quanto id in\nhominum consuetudine facilius fieri poterit et iustius?\n \n ",
            "69":"\n \n\nSunt autem, qui dicant foedus esse quoddam sapientium, ut ne minus amicos quam se ipsos diligant.\nquod et posse fieri intellegimus et saepe etiam videmus, et perspicuum est nihil ad iucunde vivendum reperiri posse, quod coniunctione tali sit aptius. \n Quibus ex omnibus iudicari potest non modo non\nimpediri rationem amicitiae, si summum bonum in voluptate ponatur, sed sine hoc institutionem omnino\namicitiae non posse reperiri. \n \n \n ",
            "70":"\n \n\nQuapropter si ea, quae dixi, sole ipso illustriora et\nclariora sunt, si omnia dixi hausta e fonte naturae, si\ntota oratio nostra omnem sibi fidem sensibus confirmat,\n \n id est incorruptis atque integris testibus, si infantes pueri, mutae etiam bestiae paene loquuntur magistra\nac duce natura nihil esse prosperum nisi voluptatem,\nnihil asperum nisi dolorem, de quibus neque depravate\niudicant neque corrupte, nonne ei maximam gratiam\nhabere debemus, qui hac exaudita quasi voce naturae\nsic eam firme graviterque comprehenderit, ut omnes\nbene sanos in viam placatae, tranquillae, quietae, beatae\nvitae deduceret? Qui quod tibi parum videtur eruditus,\nea causa est, quod nullam eruditionem esse duxit, nisi\nquae beatae vitae disciplinam iuvaret.\n\n \n ",
            "71":"\n an ille tempus\naut in poe+tis evolvendis, ut ego et Triarius te hortatore\nfacimus, consumeret, in quibus nulla solida utilitas\nomnisque puerilis est delectatio, aut se, ut Plato, in\nmusicis, geometria, numeris, astris contereret, quae et\na falsis initiis profecta vera esse non possunt et, si\nessent vera, nihil afferrent, quo iucundius, id est quo\nmelius viveremus, eas ergo artes persequeretur, vivendi\nartem tantam tamque et operosam et perinde fructuosam relinqueret? non ergo Epicurus ineruditus, sed ii\nindocti, qui, quae pueros non didicisse turpe est, ea\nputant usque ad senectutem esse discenda. \n Quae cum dixisset, Explicavi, inquit, sententiam\nmeam, et eo quidem consilio, tuum iudicium ut cognoscerem, quoniam mihi ea facultas, ut id meo arbitratu facerem, ante hoc tempus numquam est data. \n \n "
        },
        "1":{
            "0":"\n Hic cum uterque me intueretur seseque ad audiendum significarent paratos, Primum, inquam, deprecor,\nne me tamquam philosophum putetis scholam vobis\naliquam explicaturum, quod ne in ipsis quidem philosophis magnopere umquam probavi. quando enim\nSocrates, qui parens philosophiae iure dici potest, quicquam tale fecit? eorum erat iste mos qui tum sophistae nominabantur, quorum e numero primus est\nausus Leontinus Gorgias in conventu poscere quaestionem, id est iubere dicere, qua de re quis vellet audire.\naudax negotium, dicerem impudens, nisi hoc institutum\npostea translatum ad philosophos nostros esset.\n\n \n ",
            "1":"\n sed et\nillum, quem nominavi, et ceteros sophistas, ut e Platone intellegi potest, lusos videmus a Socrate. is enim\npercontando atque interrogando elicere solebat eorum\nopiniones, quibuscum disserebat, ut ad ea, quae ii respondissent, si quid videretur, diceret. qui mos cum a posterioribus non esset retentus, Arcesilas eum revocavit instituitque ut ii, qui se audire vellent, non de se quaererent, sed ipsi dicerent, quid sentirent; quod cum\ndixissent, ille contra. sed eum qui audiebant, quoad\npoterant, defendebant sententiam suam. apud ceteros\nautem philosophos, qui quaesivit aliquid, tacet; quod\nquidem iam fit etiam in Academia. ubi enim is, qui\naudire vult, ita dixit: 'Voluptas mihi videtur esse summum bonum', perpetua oratione contra disputatur, ut \nfacile intellegi possit eos, qui aliquid sibi videri dicant,\nnon ipsos in ea sententia esse, sed audire velle contraria. Nos commodius agimus.\n\n \n ",
            "2":"\n non enim solum Torquatus dixit quid sentiret, sed etiam cur. ego autem\narbitror, quamquam admodum delectatus sum eius oratione perpetua, tamen commodius, cum in rebus singulis insistas et intellegas quid quisque concedat, quid\nabnuat, ex rebus concessis concludi quod velis et ad\nexitum perveniri. cum enim fertur quasi torrens oratio,\nquamvis multa cuiusque modi rapiat, nihil tamen teneas, nihil apprehendas, nusquam orationem rapidam\ncœrceas. \n Omnis autem in quaerendo, quae via quadam et\nratione habetur, oratio praescribere primum debet ut\nquibusdam in formulis ea res agetur , ut, inter quos\ndisseritur, conveniat quid sit id, de quo disseratur.\n\t \n \n ",
            "3":"\n hoc\npositum in Phaedro a Platone probavit Epicurus sensitque in omni disputatione id fieri oportere. sed quod\nproximum fuit non vidit. negat enim definiri rem placere, sine quo fieri interdum non potest, ut inter eos,\nqui ambigunt, conveniat quid sit id, de quo agatur,\nvelut in hoc ipso, de quo nunc disputamus. quaerimus\nenim finem bonorum. possumusne hic scire qualis sit, \nnisi contulerimus inter nos, cum finem bonorum dixerimus, quid finis, quid etiam sit ipsum bonum?\n\n \n ",
            "4":"\n atqui\nhaec patefactio quasi rerum opertarum, cum quid quidque sit aperitur, definitio est. qua tu etiam inprudens\nutebare non numquam. nam hunc ipsum sive finem\nsive extremum sive ultimum definiebas id esse, quo\nomnia, quae recte fierent, referrentur neque id ipsum\nusquam referretur. praeclare hoc quidem. bonum ipsum etiam quid esset, fortasse, si opus fuisset, definisses\n \n aut quod esset natura adpetendum aut quod prodesset aut quod iuvaret aut quod liberet modo. nunc\nidem, nisi molestum est, quoniam tibi non omnino\ndisplicet definire et id facis, cum vis, velim definias \nquid sit voluptas, de quo omnis haec quaestio est.\n \n Quis, quaeso, inquit, est, qui quid sit voluptas nesciat, aut qui, quo magis id intellegat, definitionem aliquam desideret?\n\n \n ",
            "5":"\n \nMe ipsum esse dicerem, inquam, nisi mihi viderer\nhabere bene cognitam voluptatem et satis firme conceptam animo atque comprehensam. Nunc autem dico\nipsum Epicurum nescire et in eo nutare eumque, qui\ncrebro dicat diligenter oportere exprimi quae vis subiecta sit vocibus, non intellegere interdum, quid sonet\nhaec vox voluptatis, id est quae res huic voci subiciatur. \n \n Tum ille ridens: Hoc vero, inquit, optimum, ut is,\nqui finem rerum expetendarum voluptatem esse dicat,\nid extremum, id ultimum bonorum, id ipsum quid et \nquale sit, nesciat! \n Atqui, inquam, aut Epicurus quid sit voluptas aut\nomnes mortales, qui ubique sunt, nesciunt. \n Quonam, inquit, modo? \n Quia voluptatem hanc esse sentiunt omnes, quam\nsensus accipiens movetur et iucunditate quadam perfunditur.\n \n Quid ergo?\n\n \n ",
            "6":"\n istam voluptatem, inquit, Epicurus\nignorat? \n Non semper, inquam; nam interdum nimis etiam\nnovit, quippe qui testificetur ne intellegere quidem se \nposse ubi sit aut quod sit ullum bonum praeter illud,\nquod cibo et potione et aurium delectatione et obscena voluptate capiatur. an haec ab eo non dicuntur? \n Quasi vero me pudeat, inquit, istorum, aut non possim quem ad modum ea dicantur ostendere! \n Ego vero non dubito, inquam, quin facile possis,\nnec est quod te pudeat sapienti adsentiri, qui se unus,\nquod sciam, sapientem profiteri sit ausus. nam Metrodorum non puto ipsum professum, sed, cum appellaretur ab Epicuro, repudiare tantum beneficium noluisse;\nseptem autem illi non suo, sed populorum suffragio\nomnium nominati sunt.\n\n \n ",
            "7":"\n Verum hoc loco sumo verbis \nhis eandem certe vim voluptatis Epicurum nosse quam\nceteros. omnes enim iucundum motum, quo sensus hilaretur. Graece h(donh/n , Latine voluptatem vocant. \n \n Quid est igitur, inquit, quod requiras? \n Dicam, inquam, et quidem discendi causa magis,\nquam quo te aut Epicurum reprehensum velim. \n Ego quoque, inquit, didicerim libentius si quid attuleris, quam te reprehenderim. \n Tenesne igitur, inquam, Hieronymus Rhodius quid \ndicat esse summum bonum, quo putet omnia referri\noportere? \n Teneo, inquit, finem illi videri nihil dolere. \n Quid? idem iste, inquam, de voluptate quid sentit?\n \n ",
            "8":"\n \n\nNegat esse eam, inquit, propter se expetendam. \n Aliud igitur esse censet gaudere, aliud non dolere. \n Et quidem, inquit, vehementer errat; nam, ut paulo\nante docui, augendae voluptatis finis est doloris omnis\namotio. \n \n Non dolere, inquam, istud quam vim habeat postea\nvidero; aliam vero vim voluptatis esse, aliam nihil dolendi, nisi valde pertinax fueris, concedas necesse est. \n Atqui reperies, inquit, in hoc quidem pertinacem;\ndici enim nihil potest verius. \n Estne, quaeso, inquam, sitienti in bibendo voluptas? \n Quis istud possit, inquit, negare? \n Eademne, quae restincta siti? \n Immo alio genere; restincta enim sitis stabilitatem\nvoluptatis habet, inquit, illa autem voluptas ipsius\nrestinctionis in motu est. \n Cur igitur, inquam, res tam dissimiles eodem nomine\nappellas?\n \n Quid paulo ante, inquit, dixerim nonne meministi,\ncum omnis dolor detractus esset, variari, non augeri\nvoluptatem?\n\n \n ",
            "9":"\n Memini vero, inquam; sed tu istuc dixti bene Latine,\nparum plane. varietas enim Latinum verbum est,\nidque proprie quidem in disparibus coloribus dicitur,\nsed transfertur in multa disparia: varium poe+ma, varia oratio, varii mores, varia fortuna, voluptas etiam\nvaria dici solet, cum percipitur e multis dissimilibus\nrebus dissimilis efficientibus voluptates. eam si varietatem diceres, intellegerem, ut etiam non dicente te\nintellego; ista varietas quae sit non satis perspicio,\nquod ais, cum dolore careamus, tum in summa voluptate nos esse, cum autem vescamur iis rebus, quae\ndulcem motum afferant sensibus, tum esse in motu\nvoluptatem, qui faciat varietatem voluptatum, sed non\naugeri illam non dolendi voluptatem, quam cur voluptatem appelles nescio. \n \n An potest, inquit ille, quicquam esse suavius quam\nnihil dolere?\n\n \n \n ",
            "10":"\n Immo sit sane nihil melius, inquam—nondum enim\nid quaero—, num propterea idem voluptas est, quod,\nut ita dicam, indolentia? \n Plane idem, inquit, et maxima quidem, qua fieri nulla\nmaior potest. \n Quid dubitas igitur, inquam, summo bono a te ita\nconstituto, ut id totum in non dolendo sit, id tenere\nunum, id tueri, id defendere?\n\n \n ",
            "11":"\n quid enim necesse est,\ntamquam meretricem in matronarum coetum, sic voluptatem in virtutum concilium adducere? invidiosum\nnomen est, infame, suspectum. itaque hoc frequenter\ndici solet a vobis, non intellegere nos, quam dicat Epicurus voluptatem. quod quidem mihi si quando dictum\nest—est autem dictum non parum saepe—, etsi satis\nclemens sum in disputando, tamen interdum soleo subirasci. egone non intellego, quid sit h(donh/ Graece, Latine voluptas? utram tandem linguam nescio? deinde\nqui fit, ut ego nesciam, sciant omnes, quicumque Epicurei esse voluerunt? quod vestri quidem vel optime\ndisputant, nihil opus esse eum, qui philosophus futurus\nsit, scire litteras. itaque ut maiores nostri ab aratro\nadduxerunt Cincinnatum illum, ut dictator esset, sic\nvos de pagis omnibus colligitis bonos illos quidem viros, sed certe non pereruditos.\n\n \n ",
            "12":"\n ergo illi intellegunt\nquid Epicurus dicat, ego non intellego? ut scias me\nintellegere, primum idem esse dico voluptatem, quod\nille h(donh/n . et quidem saepe quaerimus verbum Latinum par Graeco et quod idem valeat; hic nihil fuit,\nquod quaereremus. nullum inveniri verbum potest\nquod magis idem declaret Latine, quod Graece, quam\ndeclarat voluptas. huic verbo omnes, qui ubique sunt, \nqui Latine sciunt, duas res subiciunt, laetitiam in animo,\ncommotionem suavem iucunditatis in corpore. nam et\nille apud Trabeam voluptatem animi nimiam laetitiam\ndicit eandem, quam ille Caecilianus, qui omnibus laetitiis laetum esse se narrat. sed hoc interest, quod\nvoluptas dicitur etiam in animo—vitiosa res, ut Stoici\nputant, qui eam sic definiunt: sublationem animi sine\nratione opinantis se magno bono frui—, non dicitur\nlaetitia nec gaudium in corpore.\n\n \n ",
            "13":"\n in eo autem voluptas\nomnium Latine loquentium more ponitur, cum percipitur ea, quae sensum aliquem moveat, iucunditas. hanc\nquoque iucunditatem, si vis, transfer in animum; iuvare enim in utroque dicitur, ex eoque iucundum,\nmodo intellegas inter illum, qui dicat: 'Ta/nta laetitia\nau/ctus sum, ut nihil co/nstet', et eum, qui: 'Nunc demum mihi animus ardet', quorum alter laetitia gestiat,\nalter dolore crucietur, esse illum medium: 'Quamquam hae/c inter nos nu/per notitia a/dmodum est',\nqui nec laetetur nec angatur, itemque inter eum, qui\npotiatur corporis expetitis voluptatibus, et eum, qui\ncrucietur summis doloribus, esse eum, qui utroque\ncareat.\n \n \n ",
            "14":"\n \nSatisne igitur videor vim verborum tenere, an sum\netiam nunc vel Graece loqui vel Latine docendus?\net\ntamen vide, ne, si ego non intellegam quid Epicurus\nloquatur, cum Graece, ut videor, luculenter sciam, sit\naliqua culpa eius, qui ita loquatur, ut non intellegatur.\nquod duobus modis sine reprehensione fit, si aut de\nindustria facias, ut Heraclitus, 'cognomento qui skoteino/s perhibetur, quia de natura nimis obscure memoravit', aut cum rerum obscuritas, non verborum, facit ut\nnon intellegatur oratio, qualis est in Timaeo Platonis.\nEpicurus autem, ut opinor, nec non vult, si possit, plane\net aperte loqui, nec de re obscura, ut physici, aut artificiosa,\n \n ut mathematici, sed de illustri et facili et iam \nin vulgus pervagata loquitur. \n \n Quamquam non negatis nos intellegere quid sit voluptas, sed quid ille dicat. e quo efficitur, non ut nos\nnon intellegamus quae vis sit istius verbi, sed ut ille\nsuo more loquatur, nostrum neglegat.\n\n \n ",
            "15":"\n si enim idem\ndicit, quod Hieronymus, qui censet summum bonum\nesse sine ulla molestia vivere, cur mavult dicere voluptatem quam vacuitatem doloris, ut ille facit, qui quid\ndicat intellegit? sin autem voluptatem putat adiungendam eam, quae sit in motu—sic enim appellat\nhanc dulcem: 'in motu', illam nihil dolentis 'in stabilitate'—, quid tendit? cum efficere non possit ut cuiquam, qui ipse sibi notus sit, hoc est qui suam naturam sensumque perspexerit, vacuitas doloris et voluptas\nidem esse videatur. hoc est vim afferre, Torquate, sensibus, extorquere ex animis cognitiones verborum, quibus inbuti sumus. quis enim est, qui non videat haec\nesse in natura rerum tria? unum, cum in voluptate sumus, alterum, cum in dolore, tertium hoc, in quo nunc\nequidem sum, credo item vos, nec in dolore nec in voluptate; ut in voluptate sit, qui epuletur, in dolore, qui\ntorqueatur. tu autem inter haec tantam multitudinem\nhominum interiectam non vides nec laetantium nec dolentium?\n \n ",
            "16":"\n \n\nNon prorsus, inquit, omnisque, qui sine dolore sint,\nin voluptate, et ea quidem summa, esse dico. \n Ergo in eadem voluptate eum, qui alteri misceat\nmulsum ipse non sitiens, et eum, qui illud sitiens\nbibat? \n \n \n Tum ille: Finem, inquit, interrogandi, si videtur, quod\nquidem ego a principio ita me malle dixeram hoc ipsum providens, dialecticas captiones. \n Rhetorice igitur, inquam, nos mavis quam dialectice\ndisputare? \n Quasi vero, inquit, perpetua oratio rhetorum solum,\nnon etiam philosophorum sit. \n Zenonis est, inquam, hoc Stoici. omnem vim loquendi,\nut iam ante Aristoteles, in duas tributam esse partes,\nrhetoricam palmae, dialecticam pugni similem esse dicebat, quod latius loquerentur rhetores, dialectici autem\ncompressius. obsequar igitur voluntati tuae dicamque,\nsi potero, rhetorice, sed hac rhetorica philosophorum,\nnon nostra illa forensi, quam necesse est, cum populariter loquatur, esse interdum paulo hebetiorem.\n\n \n ",
            "17":"\n sed\ndum dialecticam, Torquate, contemnit Epicurus, quae\nuna continet omnem et perspiciendi quid in quaque\nre sit scientiam et iudicandi quale quidque sit et ratione\nac via disputandi, ruit in dicendo, ut mihi quidem videtur, nec ea, quae docere vult, ulla arte distinguit, ut\nhaec ipsa, quae modo loquebamur. summum a vobis\nbonum voluptas dicitur. aperiendum est igitur, quid\nsit voluptas; aliter enim explicari, quod quaeritur, non\npotest. quam si explicavisset, non tam haesitaret. aut\nenim eam voluptatem tueretur, quam Aristippus, id est,\nqua sensus dulciter ac iucunde movetur, quam etiam\npecudes, si loqui possent, appellarent voluptatem, aut,\nsi magis placeret suo more loqui, quam ut\n \n Omnés Danai atque Mycénenses. \n \n Attica pubes \n \nreliquique Graeci, qui hoc anapaesto citantur, hoc non\ndolere solum voluptatis nomine appellaret, illud Aristippeum contemneret, aut, si utrumque probaret, ut \n \nprobat, coniungeret doloris vacuitatem cum voluptate et\nduobus ultimis uteretur.\n\n \n ",
            "18":"\n multi enim et magni philosophi haec ultima bonorum iuncta fecerunt, ut Aristoteles virtutis usum cum vitae perfectae prosperitate coniunxit, Callipho adiunxit ad honestatem voluptatem,\nDiodorus ad eandem honestatem addidit vacuitatem\ndoloris. idem fecisset Epicurus, si sententiam hanc,\nquae nunc Hieronymi est, coniunxisset cum Aristippi\nvetere sententia. illi enim inter se dissentiunt. propterea\nsingulis finibus utuntur et, cum uterque Graece egregie\nloquatur, nec Aristippus, qui voluptatem summum bonum dicit, in voluptate ponit non dolere, neque Hieronymus, qui summum bonum statuit non dolere, voluptatis nomine umquam utitur pro illa indolentia, quippe\nqui ne in expetendis quidem rebus numeret voluptatem.\n\t \n\t \n ",
            "19":"\n \n\nduae sunt enim res quoque, ne tu verba solum putes.\nunum est sine dolore esse, alterum cum voluptate. vos\nex his tam dissimilibus rebus non modo nomen unum\n—nam id facilius paterer—, sed etiam rem unam ex\nduabus facere conamini, quod fieri nullo modo potest.\nhic, qui utrumque probat, ambobus debuit uti, sicut\nfacit re, neque tamen dividit verbis. cum enim eam\nipsam voluptatem, quam eodem nomine omnes appellamus, laudat locis plurimis, audet dicere ne suspicari\nquidem se ullum bonum seiunctum ab illo Aristippeo\ngenere voluptatis, atque ibi hoc dicit, ubi omnis eius\nest oratio de summo bono. in alio vero libro, in quo\nbreviter comprehensis gravissimis sententiis quasi oracula edidisse sapientiae dicitur, scribit his verbis, quae\nnota tibi profecto, Torquate, sunt—quis enim vestrum\nnon edidicit Epicuri kuri/as do/cas , id est quasi maxime\nratas, quia gravissimae sint ad beate vivendum breviter\nenuntiatae sententiae?—animadverte igitur rectene\nhanc sententiam interpreter:\n\n \n ",
            "20":"\n 'Si ea, quae sunt luxuriosis\n \n efficientia voluptatum, liberarent eos deorum et\nmortis et doloris metu docerentque qui essent fines\ncupiditatum, nihil haberemus quod reprehenderemus , \ncum undique complerentur voluptatibus nec haberent\nulla ex parte aliquid aut dolens aut aegrum, id est\nautem malum.' \n Hoc loco tenere se Triarius non potuit. Obsecro, inquit, Torquate, haec dicit Epicurus? quod mihi quidem\nvisus est, cum sciret, velle tamen confitentem audire\nTorquatum. \n At ille non pertimuit saneque fidenter: Istis quidem\nipsis verbis, inquit; sed quid sentiat, non videtis. \n Si alia sentit, inquam, alia loquitur, numquam intellegam quid sentiat; sed plane dicit quod intellegit. idque si ita dicit, non esse reprehendendos luxuriosos,\nsi sapientes sint, dicit absurde, similiter et si dicat non\nreprehendendos parricidas, si nec cupidi sint nec deos\nmetuant nec mortem nec dolorem. et tamen quid attinet luxuriosis ullam exceptionem dari aut fingere aliquos, qui, cum luxuriose viverent, a summo philosopho\nnon reprehenderentur eo nomine dumtaxat, cetera caverent?\n\n \n ",
            "21":"\n sed tamen nonne reprehenderes, Epicure, luxuriosos ob eam ipsam causam, quod ita viverent, ut\npersequerentur cuiusque modi voluptates, cum esset\npraesertim, ut ais tu, summa voluptas nihil dolere?\natqui reperiemus asotos primum ita non religiosos, ut\nedint de patella, deinde ita mortem non timentes, ut\nillud in ore habeant ex Hymnide: 'Mihi sex menses\nsa/tis sunt vitae, se/ptimum Orco spo/ndeo'. iam doloris\nmedicamenta illa Epicurea tamquam de narthecio proment: Si gravis, brevis; si longus, levis. Unum nescio,\nquo modo possit, si luxuriosus sit, finitas cupiditates\nhabere.\n\t \n \n ",
            "22":"\n quid ergo attinet dicere: 'Nihil haberem, quod\nreprehenderem, si finitas cupiditates haberent'? hoc est \ndicere: Non reprehenderem asotos, si non essent asoti. \nisto modo ne improbos quidem, si essent boni viri.\nhic homo severus luxuriam ipsam per se reprehendendam non putat, et hercule, Torquate, ut verum loquamur, si summum bonum voluptas est, rectissime non\nputat. \n Noli enim mihi fingere asotos, ut soletis, qui in mensam vomant, et qui de conviviis auferantur crudique\npostridie se rursus ingurgitent, qui solem, ut aiunt, nec\noccidentem umquam viderint nec orientem, qui consumptis patrimoniis egeant. nemo nostrum istius generis asotos iucunde putat vivere. mundos, elegantis,\noptimis cocis, pistoribus, piscatu, aucupio, venatione,\nhis omnibus exquisitis, vitantes cruditatem, quibus vinum defusum e pleno sit chrysizon, ut ait Lucilius,\ncui nihildum situlus et sacculus abstulerit, adhibentis\nludos et quae sequuntur, illa, quibus detractis clamat\nEpicurus se nescire quid sit bonum; adsint etiam formosi pueri, qui ministrent, respondeat his vestis, argentum, Corinthium, locus ipse, aedificium—hos ergo \nasotos bene quidem vivere aut beate numquam dixerim.\n \n ",
            "23":"\n \n\nex quo efficitur, non ut voluptas ne sit voluptas, sed\nut voluptas non sit summum bonum. Nec ille, qui Diogenem Stoicum adolescens, post autem Panaetium audierat, Laelius, eo dictus est sapiens, quod non intellegeret quid suavissimum esset—nec enim sequitur,\nut, cui cor sapiat, ei non sapiat palatus—, sed quia\nparvi id duceret. \n \n O lapathe, ut iactare, nec es satis cognitu' qui sis! \n In quo cognitu \n Laelius clamores sofo\\s ille solebat \n Edere compellans gumias ex ordine nostros. \n \npraeclare Laelius, et recte sofo/s , illudque vere:\n \n O Publi, o gurges, Galloni! es homo miser, inquit. \n Cenasti in vita numquam bene, cum omnia in ista \n \n Consumis squilla atque acupensere cum decimano. \n \nis haec loquitur, qui in voluptate nihil ponens negat\neum bene cenare, qui omnia ponat in voluptate, et tamen non negat libenter cenasse umquam Gallonium—\nmentiretur enim—, sed bene. ita graviter et severe\nvoluptatem secrevit a bono. ex quo illud efficitur, qui\nbene cenent omnis libenter cenare, qui libenter, non\ncontinuo bene. semper Laelius bene.\n\n \n ",
            "24":"\n quid bene? dicet Lucilius: 'cocto, condito', sed cedo caput cenae:\n'sermone bono', quid ex eo? 'si quaeris, libenter'; veniebat enim ad cenam, ut animo quieto satiaret desideria\nnaturae. recte ergo is negat umquam bene cenasse\nGallonium, recte miserum, cum praesertim in eo omne\nstudium consumeret. quem libenter cenasse nemo negat.\ncur igitur non bene? quia, quod bene, id recte, frugaliter,\nhoneste; ille porro male \n prave, nequiter, turpiter cenabat; non igitur bene. \n nec lapathi suavitatem acupenseri Galloni Laelius anteponebat, sed suavitatem\nipsam neglegebat; quod non faceret, si in voluptate\nsummum bonum poneret. \n \n \n ",
            "25":"\n \n\nSemovenda est igitur voluptas, non solum ut recta\nsequamini, sed etiam ut loqui deceat frugaliter. possumusne ergo in vita summum bonum dicere, cum id ne\nin cena quidem posse videamur? Quo modo autem\nphilosophus loquitur? \n Tria genera cupiditatum, naturales et necessariae, \n naturales et non necessariae, nec\nnaturales nec necessariae. \n \n \n primum divisit ineleganter; \nduo enim genera quae erant, fecit tria. hoc est non\ndividere, sed frangere. qui haec didicerunt, quae ille\ncontemnit, sic solent: Duo genera cupiditatum, naturales et inanes, naturalium duo, necessariae et non necessariae. confecta res esset. vitiosum est enim in\ndividendo partem in genere numerare.\n\n \n ",
            "26":"\n sed hoc sane\nconcedamus. contemnit enim disserendi elegantiam,\nconfuse loquitur. gerendus est mos, modo recte sentiat. et quidem illud ipsum non nimium probo et tantum patior, philosophum loqui de cupiditatibus finiendis. an potest cupiditas finiri? tollenda est atque extrahenda radicitus. quis est enim, in quo sit cupiditas,\nquin recte cupidus dici possit? ergo et avarus erit, sed\nfinite, et adulter, verum habebit modum, et luxuriosus\neodem modo. qualis ista philosophia est, quae non \ninteritum afferat pravitatis, sed sit contenta mediocritate vitiorum? quamquam in hac divisione rem ipsam \nprorsus probo, elegantiam desidero. appellet haec desideria naturae, cupiditatis nomen servet alio, ut eam,\ncum de avaritia, cum de intemperantia, cum de maximis vitiis loquetur, tamquam capitis accuset.\n \n ",
            "27":"\n \n\nSed haec quidem liberius ab eo dicuntur et saepius.\nquod equidem non reprehendo; est enim tanti philosophi tamque nobilis audacter sua decreta defendere.\nsed tamen ex eo, quod eam voluptatem, quam omnes\ngentes hoc nomine appellant, videtur amplexari saepe \nvehementius, in magnis interdum versatur angustiis, ut\nhominum conscientia remota nihil tam turpe sit, quod\nvoluptatis causa non videatur esse facturus. deinde,\nubi erubuit—vis enim est permagna naturae—, confugit illuc, ut neget accedere quicquam posse ad voluptatem nihil dolentis. at iste non dolendi status non\nvocatur voluptas. 'Non laboro', inquit, 'de nomine'.\nQuid, quod res alia tota est? Reperiam multos, vel\ninnumerabilis potius, non tam curiosos nec tam molestos, quam vos estis, quibus, quid velim, facile persuadeam. quid ergo dubitamus, quin, si non dolere\nvoluptas sit summa, non esse in voluptate dolor sit\nmaximus? cur id non ita fit? Quia dolori non voluptas contraria est, sed doloris privatio. \n \n \n ",
            "28":"\n \n\nHoc vero non videre, maximo argumento esse voluptatem illam, qua sublata neget se intellegere omnino quid sit bonum—eam autem ita persequitur: \nquae palato percipiatur, quae auribus; cetera addit, \nquae si appelles, honos praefandus sit—hoc igitur, \nquod solum bonum severus et gravis philosophus novit, idem non videt ne expetendum quidem esse, quod\neam voluptatem hoc eodem auctore non desideremus,\ncum dolore careamus.\n\n \n ",
            "29":"\n quam haec sunt contraria! hic\nsi definire, si dividere didicisset, \n si loquendi vim, si\ndenique consuetudinem verborum teneret, numquam\nin tantas salebras incidisset. nunc vides, quid faciat.\nquam nemo umquam voluptatem appellavit, appellat;\nquae duo sunt, unum facit. hanc in motu voluptatem\n—sic enim has suaves et quasi dulces voluptates appellat—interdum ita extenuat, ut M'. Curium putes \nloqui, interdum ita laudat, ut quid praeterea sit bonum\nneget se posse ne suspicari quidem. quae iam oratio\nnon a philosopho aliquo, sed a censore opprimenda\nest. non est enim vitium in oratione solum, sed etiam\nin moribus. luxuriam non reprehendit, modo sit vacua\ninfinita cupiditate et timore. hoc loco discipulos quaerere videtur, ut, qui asoti esse velint, philosophi ante\nfiant.\n \n ",
            "30":"\n \n\nA primo, ut opinor, animantium ortu petitur origo\nsummi boni. Simul atque natum animal est, gaudet\nvoluptate et eam appetit ut bonum, aspernatur dolorem\nut malum. De malis autem et bonis ab iis animalibus,\nquae nondum depravata sint, ait optime iudicari. haec\net tu ita posuisti, et verba vestra sunt. quam multa\nvitiosa! summum enim bonum et malum vagiens puer\nutra voluptate diiudicabit, stante an movente? quoniam, \n \nsi dis placet, ab Epicuro loqui discimus. si stante, hoc\nnatura videlicet vult, salvam esse se, quod concedimus;\nsi movente, quod tamen dicitis, nulla turpis voluptas\nerit, quae praetermittenda sit, et simul non proficiscitur\nanimal illud modo natum a summa voluptate, quae\nest a te posita in non dolendo.\n \n ",
            "31":"\n \n\nNec tamen argumentum hoc Epicurus a parvis petivit aut etiam a bestiis, quae putat esse specula naturae,\nut diceret ab iis duce natura hanc voluptatem expeti\nnihil dolendi. nec enim haec movere potest appetitum\nanimi, nec ullum habet ictum, quo pellat animum, status hic non dolendi, itaque in hoc eodem peccat Hieronymus. at ille pellit, qui permulcet sensum voluptate. itaque Epicurus semper hoc utitur, ut probet voluptatem natura expeti, quod ea voluptas, quae in motu\nsit, et parvos ad se alliciat et bestias, non illa stabilis,\nin qua tantum inest nihil dolere. qui igitur convenit\nab alia voluptate dicere naturam proficisci, in alia summum bonum ponere?\n \n \n ",
            "32":"\n \n\nBestiarum vero nullum iudicium puto. quamvis enim\ndepravatae non sint, pravae tamen esse possunt. ut\nbacillum aliud est inflexum et incurvatum de industria, \naliud ita natum, sic ferarum natura non est illa quidem\ndepravata mala disciplina, sed natura sua. nec vero\nut voluptatem expetat, natura movet infantem, sed tantum ut se ipse diligat, ut integrum se salvumque velit.\nomne enim animal, simul et ortum est, se ipsum et\nomnes partes suas diligit duasque, quae maximae sunt,\nin primis amplectitur, animum et corpus, deinde utriusque partes. nam sunt et in animo praecipua quaedam \net in corpore, quae cum leviter agnovit, tum discernere\nincipit, ut ea, quae prima data sunt natura, appetat\nasperneturque contraria.\n\n \n ",
            "33":"\n in his primis naturalibus voluptas insit necne, magna quaestio est. nihil vero putare esse praeter voluptatem, non membra, non sensus,\nnon ingenii motum, non integritatem corporis, non valitudinem corporis , summae mihi videtur inscitiae. \n Atque ab isto capite fluere necesse est omnem rationem bonorum et malorum. Polemoni et iam ante Aristoteli ea prima visa sunt, quae paulo ante dixi. ergo nata\nest sententia veterum Academicorum et Peripateticorum,\nut finem bonorum dicerent secundum naturam vivere,\nid est virtute adhibita frui primis a natura datis. Callipho ad virtutem nihil adiunxit nisi voluptatem, Diodorus vacuitatem doloris. * * his omnibus, quos dixi,\nconsequentes fines sunt bonorum, Aristippo simplex\nvoluptas, Stoicis consentire naturae, quod esse volunt\ne virtute, id est honeste, vivere, quod ita interpretantur:\nvivere cum intellegentia rerum earum, quae natura\nevenirent, eligentem ea, quae essent secundum naturam, reicientemque contraria.\n\n \n ",
            "34":"\n ita tres sunt fines expertes honestatis, unus Aristippi vel Epicuri, alter Hieronymi, Carneadi tertius, tres, in quibus honestas cum\naliqua accessione, Polemonis, Calliphontis, Diodori, una\nsimplex, cuius Zeno auctor, posita in decore tota, id \nest in honestate; nam Pyrrho, Aristo, Erillus iam diu\nabiecti. reliqui sibi constiterunt, ut extrema cum initiis\nconvenirent, ut Aristippo voluptas, Hieronymo doloris\nvacuitas, Carneadi frui principiis naturalibus esset extremum. Epicurus autem cum in prima commendatione\nvoluptatem dixisset, si eam, quam Aristippus, idem tenere debuit ultimum bonorum, quod ille; sin eam, quam\nHieronymus, ne \n fecisset idem, ut voluptatem illam\nAristippi in prima commendatione poneret.\n \n ",
            "35":"\n \n\nNam quod ait sensibus ipsis iudicari voluptatem bonum esse, dolorem malum, plus tribuit sensibus, quam\nnobis leges permittunt, cum \n privatarum litium iudices\nsumus. nihil enim possumus iudicare, nisi quod est\nnostri iudicii—in quo frustra iudices solent, cum sententiam pronuntiant, addere: 'si quid mei iudicii est';\nsi enim non fuit eorum iudicii, nihilo magis hoc non\naddito illud est iudicatum—. quid iudicant sensus?\ndulce amarum, leve asperum, prope longe, stare movere, quadratum rotundum.\n\n \n ",
            "36":"\n aequam igitur pronuntiabit\nsententiam ratio adhibita primum divinarum humanarumque rerum scientia, quae potest appellari rite sapientia, deinde adiunctis virtutibus, quas ratio rerum\nomnium dominas, tu voluptatum satellites et ministras\nesse voluisti. quarum adeo omnium sententia pronuntiabit primum de voluptate nihil esse ei loci, non modo\nut sola ponatur in summi boni sede, quam quaerimus,\nsed ne illo quidem modo, ut ad honestatem applicetur.\n \n ",
            "37":"\n \n\nde vacuitate doloris eadem sententia erit. reicietur \netiam Carneades, nec ulla de summo bono ratio aut\nvoluptatis non dolendive particeps aut honestatis expers probabitur. ita relinquet duas, de quibus etiam\natque etiam consideret. aut enim statuet nihil esse bonum nisi honestum, nihil malum nisi turpe, cetera aut\nomnino nihil habere momenti aut tantum, ut nec expetenda nec fugienda, sed eligenda modo aut reicienda\nsint, aut anteponet eam, quam cum honestate ornatissimam, tum etiam ipsis initiis naturae et totius perfectione vitae locupletatam videbit. quod eo liquidius\nfaciet, si perspexerit rerum inter eas verborumne sit\ncontroversia.\n \n \n ",
            "38":"\n \n\nHuius ego nunc auctoritatem sequens idem faciam.\nquantum enim potero, minuam contentiones omnesque\nsimplices sententias eorum, in quibus nulla inest virtutis adiunctio, omnino a philosophia semovendas putabo, primum Aristippi Cyrenaicorumque omnium, quos\nnon est veritum in ea voluptate, quae maxima dulcedine sensum moveret, summum bonum ponere contemnentis istam vacuitatem doloris.\n\n \n ",
            "39":"\n hi non viderunt,\nut ad cursum equum, ad arandum bovem, ad indagandum canem, sic hominem ad duas res, ut ait Aristoteles, ad intellegendum et agendum, esse natum quasi\nmortalem deum, contraque ut tardam aliquam et languidam pecudem ad pastum et ad procreandi voluptatem hoc divinum animal ortum esse voluerunt, quo\nnihil mihi videtur absurdius.\n\n \n ",
            "40":"\n Atque haec contra Aristippum, qui eam voluptatem non modo summam, sed\nsolam etiam ducit, quam omnes unam appellamus voluptatem. aliter autem vobis placet. sed ille, ut dixi,\nvitiose. nec enim figura corporis nec ratio excellens\ningenii humani significat ad unam hanc rem natum\nhominem, ut frueretur voluptatibus. Nec vero audiendus\n \n Hieronymus, cui summum bonum est idem, quod\nvos interdum vel potius nimium saepe dicitis, nihil dolere. non enim, si malum est dolor, carere eo malo\nsatis est ad bene vivendum. hoc dixerit potius Ennius:\n'Nimium boni est, cui nihil est mali'. nos beatam vitam non depulsione mali, sed adeptione boni iudicemus, nec eam cessando, sive gaudentem, ut Aristippus,\nsive non dolentem, ut hic, sed agendo aliquid considerandove quaeramus.\n\n \n ",
            "41":"\n quae possunt eadem contra Carneadeum illud summum bonum dici, quod is non tam,\nut probaret, protulit, quam ut Stoicis, quibuscum bellum\ngerebat, opponeret. id autem eius modi est, ut additum\nad virtutem auctoritatem videatur habiturum et expleturum cumulate vitam beatam, de quo omnis haec\nquaestio est. nam qui ad virtutem adiungunt vel voluptatem, quam unam virtus minimi facit, vel vacuitatem doloris, quae etiamsi malo caret, tamen non est\nsummum bonum, accessione utuntur non ita probabili,\nnec tamen, cur id tam parce tamque restricte faciant,\nintellego. quasi enim emendum eis sit, quod addant\nad virtutem, primum vilissimas res addunt, dein singulas potius, quam omnia, quae prima natura approbavisset, ea cum honestate coniungerent.\n\n \n ",
            "42":"\n Quae quod \nAristoni et Pyrrhoni omnino visa sunt pro nihilo, ut\ninter optime valere et gravissime aegrotare nihil prorsus dicerent interesse, recte iam pridem contra eos desitum est disputari. dum enim in una virtute sic omnia esse voluerunt, ut eam rerum selectione expoliarent \nnec ei quicquam, aut unde oriretur, darent, aut ubi niteretur, virtutem ipsam, quam amplexabantur, sustulerunt.\n \n Erillus autem ad scientiam omnia revocans unum\nquoddam bonum vidit, sed nec optimum nec quo vita\ngubernari possit. itaque hic ipse iam pridem est reiectus; post enim Chrysippum contra eum \n non sane est\ndisputatum. \n \n Restatis igitur vos; nam cum Academicis incerta luctatio est, qui nihil affirmant et quasi desperata cognitione certi id sequi volunt, quodcumque veri simile\nvideatur.\n\n \n ",
            "43":"\n cum Epicuro autem hoc plus est negotii, quod\ne duplici genere voluptatis coniunctus est, quodque et\nipse et amici eius et multi postea defensores eius sententiae fuerunt, et nescio quo modo, is qui auctoritatem\nminimam habet, maximam vim, populus cum illis facit.\nquos nisi redarguimus, omnis virtus, omne decus, omnis vera laus deserenda est. ita ceterorum sententiis\nsemotis relinquitur non mihi cum Torquato, sed virtuti\ncum voluptate certatio. quam quidem certationem homo\net acutus et diligens, Chrysippus, non contemnit totumque discrimen summi boni in earum comparatione positum putat. ego autem existimo, si honestum esse\naliquid ostendero, quod sit ipsum vi sua propter seque\nexpetendum, iacere vestra omnia. itaque eo, quale sit,\nbreviter, ut tempus postulat, constituto accedam ad\nomnia tua, Torquate, nisi memoria forte defecerit.\n \n ",
            "44":"\n \n\nHonestum igitur id intellegimus, quod tale est, ut\ndetracta omni utilitate sine ullis praemiis fructibusve\nper se ipsum possit iure laudari. quod quale sit, non\ntam definitione, qua sum usus, intellegi potest, quamquam aliquantum potest, quam communi omnium iudicio et optimi cuiusque studiis atque factis, qui permulta\n \n ob eam unam causam faciunt, quia decet, quia\nrectum, quia honestum est, etsi nullum consecuturum\nemolumentum vident. homines enim, etsi aliis multis,\ntamen hoc uno plurimum a bestiis differunt, quod rationem habent a natura datam mentemque acrem et\nvigentem celerrimeque multa simul agitantem et, ut ita\ndicam, sagacem, quae et causas rerum et consecutiones\nvideat et similitudines transferat et disiuncta coniungat\net cum praesentibus futura copulet omnemque complectatur vitae consequentis statum. eademque ratio\nfecit hominem hominum adpetentem cumque iis natura et sermone et usu congruentem, ut profectus a\ncaritate domesticorum ac suorum serpat longius et se\nimplicet primum civium, deinde omnium mortalium \nsocietate atque, ut ad Archytam scripsit Plato, non sibi\nse soli natum meminerit, sed patriae, sed suis, ut perexigua pars ipsi relinquatur.\n\n \n ",
            "45":"\n et quoniam eadem natura cupiditatem ingenuit homini veri videndi, quod\nfacillime apparet, cum vacui curis etiam quid in caelo\nfiat scire avemus, his initiis inducti omnia vera diligimus, id est fidelia, simplicia, constantia, tum vana, falsa,\nfallentia odimus, ut fraudem, periurium, malitiam, iniuriam. eadem ratio habet in se quiddam amplum\natque magnificum, ad imperandum magis quam ad\nparendum accommodatum, omnia humana non tolerabilia solum, sed etiam levia ducens, altum quiddam\net excelsum, nihil timens, nemini cedens, semper invictum.\n\n \n ",
            "46":"\n atque his tribus generibus honestorum notatis\nquartum sequitur et in eadem pulchritudine et aptum\nex illis tribus, in quo inest ordo et moderatio. cuius\nsimilitudine perspecta in formarum specie ac dignitate\ntransitum est ad honestatem dictorum atque factorum. \nnam ex his tribus laudibus, quas ante dixi, et temeritatem reformidat et non audet cuiquam aut dicto protervo aut facto nocere vereturque quicquam aut facere\naut eloqui, quod parum virile videatur.\n \n \n ",
            "47":"\n \n\nHabes undique expletam et perfectam, Torquate, formam honestatis, quae tota quattuor his virtutibus, quae\na te quoque commemoratae sunt, continetur. hanc se\ntuus Epicurus omnino ignorare dicit quam aut qualem\nesse velint qui honestate summum bonum metiantur.\nSi enim ad honestatem omnia referant neque in ea\nvoluptatem dicant inesse, ait eos voce inani sonare—\nhis enim ipsis verbis utitur—neque intellegere nec\nvidere sub hanc vocem honestatis quae sit subicienda\nsententia. ut enim consuetudo loquitur, id solum dicitur honestum, quod est populari fama gloriosum.\n'Quod', inquit, quamquam voluptatibus quibusdam est\nsaepe iucundius, tamen expetitur propter voluptatem. \nVidesne quam sit magna dissensio?\n\n \n ",
            "48":"\n philosophus nobilis, a quo non solum Graecia et Italia, sed etiam omnis barbaria commota est, honestum quid sit, si id non\nsit in voluptate, negat se intellegere, nisi forte illud,\nquod multitudinis rumore laudetur. ego autem hoc\netiam turpe esse saepe iudico et, si quando turpe non\nsit, tum esse non turpe, cum id a multitudine laudetur,\nquod sit ipsum per se rectum atque laudabile, non ob\neam causam tamen illud dici esse honestum, quia laudetur a multis, sed quia tale sit, ut, vel si ignorarent\nid homines, vel si obmutuissent, sua tamen pulchritudine esset specieque laudabile. itaque idem natura\nvictus, cui obsisti non potest, dicit alio loco id, quod \na te etiam paulo ante dictum est, non posse iucunde\nvivi nisi etiam honeste.\n\n \n ",
            "49":"\n quid nunc honeste dicit?\nidemne, quod iucunde? ergo ita: non posse honeste\nvivi, nisi honeste vivatur? an nisi populari fama? sine\nea igitur iucunde negat posse se \n vivere? quid turpius quam sapientis vitam ex insipientium sermone\npendere? quid ergo hoc loco intellegit honestum? certe\nnihil nisi quod possit ipsum propter se iure laudari.\nnam si propter voluptatem, quae est ista laus, quae\npossit e macello peti? non is vir est, ut, cum honestatem eo loco habeat, ut sine ea iucunde neget posse\nvivi, illud honestum, quod populare sit, sentiat et sine\neo neget iucunde vivi posse, aut quicquam aliud honestum intellegat, nisi quod sit rectum ipsumque per\nse sua vi, sua natura, sua sponte laudabile.\n \n \n ",
            "50":"\n \n\nItaque, Torquate, cum diceres clamare Epicurum non\nposse iucunde vivi, nisi honeste et sapienter et iuste\nviveretur, tu ipse mihi gloriari videbare. tanta vis inerat in verbis propter earum rerum, quae significabantur\nhis verbis, dignitatem, ut altior fieres, ut interdum insisteres, ut nos intuens quasi testificarere laudari honestatem et iustitiam aliquando ab Epicuro. quam te\ndecebat iis verbis uti, quibus si philosophi non uterentur, philosophia omnino non egeremus! istorum enim\nverborum amore, quae perraro appellantur ab Epicuro,\nsapientiae, fortitudinis, iustitiae, temperantiae, praestantissimis ingeniis homines se ad philosophiae studium\ncontulerunt.\n\n \n ",
            "51":"\n 'Oculorum', inquit Plato, \n est in nobis\nsensus acerrimus, quibus sapientiam non cernimus.\nquam illa ardentis amores excitaret sui! \n Cur tandem? \nan quod ita callida est, ut optime possit architectari\nvoluptates? Cur iustitia laudatur? aut unde est hoc\ncontritum vetustate proverbium: 'quicum in tenebris'?\nhoc dictum in una re latissime patet, ut in omnibus\nfactis re, non teste moveamur.\n\n \n ",
            "52":"\n sunt enim levia et perinfirma, quae dicebantur a te, animi conscientia improbos\nexcruciari, tum etiam poenae timore, qua aut afficiantur aut semper sint in metu ne afficiantur aliquando.\nnon oportet timidum aut inbecillo animo fingi non bonum illum virum, qui, quicquid fecerit, ipse se cruciet\nomniaque formidet, sed omnia callide referentem ad\nutilitatem, acutum, versutum, veteratorem, facile ut excogitet quo modo occulte, sine teste, sine ullo conscio\nfallat.\n\n \n ",
            "53":"\n an tu me de L. Tubulo putas dicere? qui cum\npraetor quaestionem inter sicarios exercuisset, ita aperte\ncepit pecunias ob rem iudicandam, ut anno proximo\nP. Scaevola tribunus plebis ferret ad plebem vellentne\nde ea re quaeri. quo plebiscito decreta a senatu est consuli quaestio Cn. Caepioni. profectus in exilium Tubulus\nstatim nec respondere ausus; erat enim res aperta. \n \n Non igitur de improbo, sed de \n callido improbo\nquaerimus, qualis Q. Pompeius in foedere Numantino\ninfitiando fuit, nec vero omnia timente, sed primum\nqui animi conscientiam non curet, quam scilicet comprimere nihil est negotii. is enim, qui occultus et tectus dicitur, tantum abest ut se indicet, perficiet etiam\nut dolere alterius improbe facto videatur. quid est enim\naliud esse versutum?\n\n \n ",
            "54":"\n memini me adesse P. Sextilio\nRufo, cum is rem ad amicos ita deferret, se esse heredem Q. Fadio Gallo, cuius in testamento scriptum esset\nse ab eo rogatum ut omnis hereditas ad filiam perveniret. id Sextilius factum negabat. poterat autem inpune;\n \n quis enim redargueret? nemo nostrum credebat,\neratque veri similius hunc mentiri, cuius interesset,\nquam illum, qui id se rogasse scripsisset, quod debuisset rogare. addebat etiam se in legem Voconiam iuratum contra eam facere non audere, nisi aliter amicis\nvideretur. aderamus nos quidem adolescentes, sed multi\namplissimi viri, quorum nemo censuit plus Fadiae dandum, quam posset ad eam lege Voconia pervenire.\ntenuit permagnam Sextilius hereditatem, unde, si secutus esset eorum sententiam, qui honesta et recta\nemolumentis omnibus et commodis anteponerent, nummum nullum attigisset. num igitur eum postea censes\nanxio animo aut sollicito fuisse? nihil minus, contraque illa hereditate dives ob eamque rem laetus. magni\nenim aestimabat pecuniam non modo non contra leges,\nsed etiam legibus partam. quae quidem vel cum periculo est quaerenda vobis; est enim effectrix multarum\net magnarum voluptatum.\n\n \n ",
            "55":"\n ut igitur illis, qui, recta et\nhonesta quae sunt, ea statuunt per se expetenda, adeunda sunt saepe pericula decoris honestatisque causa,\nsic vestris, qui omnia voluptate metiuntur, pericula\nadeunda sunt, ut adipiscantur magnas voluptates. si\nmagna res, magna hereditas agetur, cum pecunia voluptates pariantur plurimae, idem erit Epicuro vestro\nfaciendum, si suum finem bonorum sequi volet, quod\nScipioni magna gloria proposita, si Hannibalem in\nAfricam retraxisset. itaque quantum adiit periculum!\nad honestatem enim illum omnem conatum suum referebat, non ad voluptatem. sic vester sapiens magno\naliquo emolumento commotus cicuta, si opus erit, dimicabit.\n\n \n ",
            "56":"\n occultum facinus esse potuerit, gaudebit; deprehensus omnem poenam contemnet. erit enim instructus ad mortem contemnendam, ad exilium, ad \nipsum etiam dolorem. quem quidem vos, cum improbis poenam proponitis, inpetibilem facitis, cum sapientem semper boni plus habere vultis, tolerabilem. \n \n Sed finge non solum callidum eum, qui aliquid improbe faciat, verum etiam praepotentem, ut M. Crassus\nfuit, qui tamen solebat uti suo bono, ut hodie est noster Pompeius, cui recte facienti gratia est habenda;\nesse enim quam vellet iniquus iustus poterat inpune.\nquam multa vero iniuste fieri possunt, quae nemo possit reprehendere! si te amicus tuus moriens rogaverit,\nut hereditatem reddas suae filiae, nec usquam id scripserit, ut scripsit Fadius, nec cuiquam dixerit, quid facies?\n\n \n ",
            "57":"\n tu quidem reddes; ipse Epicurus fortasse redderet, ut Sextus Peducaeus, Sex. F., is qui hunc nostrum\nreliquit effigiem et humanitatis et probitatis suae filium,\ncum doctus, tum omnium vir optimus et iustissimus,\ncum sciret nemo eum rogatum a Caio Plotio, equite\nRomano splendido, Nursino, ultro ad mulierem venit\neique nihil opinanti viri mandatum exposuit hereditatemque reddidit. sed ego ex te quaero, quoniam idem\ntu certe fecisses, nonne intellegas eo maiorem vim esse\nnaturae, quod ipsi vos, qui omnia ad vestrum commodum et, ut ipsi dicitis, ad voluptatem referatis, tamen\nea faciatis, e quibus appareat non voluptatem vos, sed\nofficium sequi, plusque rectam naturam quam rationem\npravam valere.\n\n \n ",
            "58":"\n si scieris, inquit Carneades, aspidem\nocculte latere uspiam, et velle aliquem inprudentem\nsuper eam assidere, cuius mors tibi emolumentum futura sit, improbe feceris, nisi monueris ne assidat, sed\ninpunite tamen; scisse enim te quis coarguere possit?\nSed nimis multa. perspicuum est enim, nisi aequitas,\nfides, iustitia proficiscantur a natura, et si omnia haec\nad utilitatem referantur, virum bonum non posse reperiri;\n \n deque his rebus satis multa in nostris de re\npublica libris sunt dicta a Laelio.\n \n \n ",
            "59":"\n \n\nTransfer idem ad modestiam vel temperantiam,\nquae est moderatio cupiditatum rationi oboediens. satisne ergo pudori consulat, si quis sine teste libidini\npareat? an est aliquid per se ipsum flagitiosum, etiamsi\nnulla comitetur infamia? \n Quid? fortes viri voluptatumne calculis subductis\nproelium ineunt, sanguinem pro patria profundunt, an\nquodam animi ardore atque impetu concitati? utrum\ntandem censes, Torquate, Imperiosum illum, si nostra\nverba audiret, tuamne de se orationem libentius auditurum fuisse an meam, cum ego dicerem nihil eum fecisse sua causa omniaque rei publicae, tu contra nihil\nnisi sua? si vero id etiam explanare velles apertiusque\ndiceres nihil eum fecisse nisi voluptatis causa, quo\nmodo eum tandem laturum fuisse existimas?\n\n \n ",
            "60":"\n esto, fecerit, si ita vis, Torquatus propter suas utilitates—\nmalo enim dicere quam voluptates, in tanto praesertim\nviro—, num etiam eius collega P. Decius, princeps in\nea familia consulatus, cum se devoverat et equo admisso in mediam aciem Latinorum irruebat, aliquid de\nvoluptatibus suis cogitabat? ubi ut eam caperet aut\nquando? cum sciret confestim esse moriendum eamque\nmortem ardentiore studio peteret, quam Epicurus voluptatem petendam putat. quod quidem eius factum\nnisi esset iure laudatum, non esset imitatus quarto consulatu suo filius, neque porro ex eo natus cum Pyrrho \nbellum gerens consul cecidisset in proelio seque e continenti genere tertiam victimam rei publicae praebuisset.\n \n ",
            "61":"\n \n\nContineo me ab exemplis. Graecis hoc modicum est:\nLeonidas, Epaminondas, tres aliqui aut quattuor; ego\nsi nostros colligere coepero, perficiam illud quidem, ut \nse virtuti tradat constringendam voluptas, sed dies me\ndeficiet, et, ut Aulus Varius, qui est habitus iudex durior, dicere consessori solebat, cum datis testibus alii\ntamen citarentur: Aut hoc testium satis est, aut nescio,\nquid satis sit, sic a me satis datum est testium. Quid\nenim? te ipsum, dignissimum maioribus tuis, voluptasne induxit, ut adolescentulus eriperes P. Sullae consulatum? quem cum ad patrem tuum rettulisses, fortissimum virum, qualis ille vel consul vel civis cum\nsemper, tum post consulatum fuit! quo quidem auctore\nnos ipsi ea gessimus, ut omnibus potius quam ipsis\nnobis consuluerimus.\n\n \n ",
            "62":"\n At quam pulchre dicere videbare,\ncum ex altera parte ponebas cumulatum aliquem plurimis et maximis voluptatibus nullo nec praesenti nec\nfuturo dolore, ex altera autem cruciatibus maximis toto\ncorpore nulla nec adiuncta nec sperata voluptate, et\nquaerebas, quis aut hoc miserior aut superiore illo beatior; deinde concludebas summum malum esse dolorem,\nsummum bonum voluptatem! \n \n Lucius Thorius Balbus fuit, Lanuvinus, quem meminisse tu non potes. is ita vivebat, ut nulla tam exquisita posset inveniri voluptas, qua non abundaret. erat\net cupidus voluptatum et eius generis intellegens et\ncopiosus, ita non superstitiosus, ut illa plurima in sua\npatria sacrificia et fana contemneret, ita non timidus\nad mortem, ut in acie sit ob rem publicam interfectus.\n \n ",
            "63":"\n \n\ncupiditates non Epicuri divisione finiebat, sed sua satietate. habebat tamen rationem valitudinis: utebatur iis \nexercitationibus, ut ad cenam et sitiens et esuriens veniret, eo cibo, qui et suavissimus esset et idem facillimus ad concoquendum, vino et ad voluptatem et ne\nnoceret. cetera illa adhibebat, quibus demptis negat se \nEpicurus intellegere quid sit bonum. aberat omnis dolor, qui si adesset, nec molliter ferret et tamen medicis\nplus quam philosophis uteretur. color egregius, integra\nvalitudo, summa gratia, vita denique conferta voluptatum omnium varietate.\n\n \n ",
            "64":"\n hunc vos beatum; ratio quidem\nvestra sic cogit. at ego quem huic anteponam non\naudeo dicere; dicet pro me ipsa virtus nec dubitabit\nisti vestro beato M. Regulum anteponere, quem quidem,\ncum sua voluntate, nulla vi coactus praeter fidem, quam\ndederat hosti, ex patria Karthaginem revertisset, tum\nipsum, cum vigiliis et fame cruciaretur, clamat virtus\nbeatiorem fuisse quam potantem in rosa Thorium. bella \nmagna gesserat, bis consul fuerat, triumpharat nec tamen sua illa superiora tam magna neque tam praeclara ducebat quam illum ultimum casum, quem propter fidem constantiamque susceperat, qui nobis miserabilis videtur audientibus, illi perpetienti erat voluptarius. non enim hilaritate nec lascivia nec risu aut\nioco, comite levitatis, saepe etiam tristes firmitate et\nconstantia sunt beati.\n\n \n ",
            "65":"\n stuprata per vim Lucretia a regis filio testata civis se ipsa interemit. hic dolor populi\nRomani duce et auctore Bruto causa civitati libertatis\nfuit, ob eiusque mulieris memoriam primo anno et vir\net pater eius consul est factus. tenuis Lucius Verginius\nunusque de multis sexagesimo anno post libertatem\nreceptam virginem filiam sua manu occidit potius, quam\nea Ap. Claudii libidini, qui tum erat summo cum \n imperio, dederetur. \n \n \n ",
            "66":"\n \n\nAut haec tibi, Torquate, sunt vituperanda aut patrocinium voluptatis repudiandum. quod autem patrocinium aut quae ista causa est voluptatis, quae nec\ntestes ullos e claris viris nec laudatores poterit adhibere? ut enim nos ex annalium monimentis testes excitamus eos, quorum omnis vita consumpta est in laboribus gloriosis, qui voluptatis nomen audire non\npossent, sic in vestris disputationibus historia muta est.\nnumquam audivi in Epicuri schola Lycurgum, Solonem,\nMiltiadem, Themistoclem, Epaminondam nominari, qui\nin ore sunt ceterorum omnium philosophorum. nunc\nvero, quoniam haec nos etiam tractare coepimus, suppeditabit nobis Atticus noster e thesauris suis quos et\nquantos viros! nonne melius est de his aliquid quam\ntantis voluminibus de Themista loqui?\n\n \n ",
            "67":"\n sint ista Graecorum; quamquam ab iis philosophiam et omnes ingenuas disciplinas habemus; sed tamen est aliquid,\nquod nobis non liceat, liceat illis. \n Pugnant Stoici cum Peripateticis. alteri negant quicquam esse bonum, nisi quod honestum sit, alteri plurimum se et longe longeque plurimum tribuere honestati,\nsed tamen et in corpore et extra esse quaedam bona.\net certamen honestum et disputatio splendida! omnis\nest enim de virtutis dignitate contentio. at cum tuis cum\ndisseras, multa sunt audienda etiam de obscenis voluptatibus, de quibus ab Epicuro saepissime dicitur.\n\n \n ",
            "68":"\n non\npotes ergo ista tueri, Torquate, mihi crede, si te ipse\net tuas cogitationes et studia perspexeris; pudebit te,\ninquam, illius tabulae, quam Cleanthes sane commode\nverbis depingere solebat. iubebat eos, qui audiebant,\nsecum ipsos cogitare pictam in tabula Voluptatem pulcherrimo vestitu et ornatu regali in solio sedentem,\npraesto esse Virtutes ut ancillulas, quae nihil aliud agerent,\n \n nullum suum officium ducerent, nisi ut Voluptati\nministrarent et eam tantum ad aurem admonerent, si\nmodo id pictura intellegi posset, ut caveret ne quid\nfaceret inprudens, quod offenderet animos hominum,\naut quicquam, e quo oriretur aliquis dolor. Nos quidem Virtutes sic natae sumus, ut tibi serviremus, aliud\nnegotii nihil habemus. \n \n \n ",
            "69":"\n \n\nAt negat Epicurus —hoc enim vestrum lumen est—\nquemquam, qui honeste non vivat, iucunde posse vivere. quasi ego id curem, quid ille aiat aut neget. illud\nquaero, quid ei, qui in voluptate summum bonum ponat, consentaneum sit dicere. quid affers, cur Thorius,\ncur Caius Postumius, cur omnium horum magister, Orata, non iucundissime vixerit? ipse negat, ut ante dixi,\nluxuriosorum vitam reprehendendam, nisi plane fatui\nsint, id est nisi aut cupiant aut metuant. quarum ambarum rerum cum medicinam pollicetur, luxuriae licentiam pollicetur. his enim rebus detractis negat se reperire in asotorum vita quod reprehendat.\n \n ",
            "70":"\n \n\nNon igitur potestis voluptate omnia dirigentes aut\ntueri aut retinere virtutem. nam nec vir bonus ac iustus\nhaberi debet qui, ne malum habeat, abstinet se ab iniuria. nosti, credo, illud: 'Ne/mo pius est, qui/ pietatem—';\ncave putes quicquam esse verius. nec enim, dum metuit, iustus est, et certe, si metuere destiterit, non erit;\nnon metuet autem, sive celare poterit, sive opibus\nmagnis quicquid fecerit optinere, certeque malet existimari bonus vir, ut non sit, quam esse, ut non putetur. ita, quod certissimum est, pro vera certaque iustitia simulationem nobis iustitiae traditis praecipitisque \nquodam modo ut nostram stabilem conscientiam contemnamus, aliorum errantem opinionem aucupemur.\n \n ",
            "71":"\n \n\nQuae dici eadem de ceteris virtutibus possunt, quarum omnium fundamenta vos in voluptate tamquam\nin aqua ponitis. quid enim? fortemne possumus dicere\neundem illum Torquatum?—delector enim, quamquam te non possum, ut ais, corrumpere, delector, inquam, et familia vestra et nomine. et hercule mihi vir\noptimus nostrique amantissimus, Aulus Torquatus, versatur ante oculos, cuius quantum studium et quam insigne fuerit erga me temporibus illis, quae nota sunt\nomnibus, scire necesse est utrumque vestrum. quae\nmihi ipsi, qui volo et esse et haberi gratus, grata non\nessent, nisi eum perspicerem mea causa mihi amicum\nfuisse, non sua, nisi hoc dicis sua, quod interest omnium recte facere. si id dicis, vicimus. id enim volumus, id contendimus, ut officii fructus sit ipsum officium.\n \n ",
            "72":"\n \n\nhoc ille tuus non vult omnibusque ex rebus voluptatem\nquasi mercedem exigit. sed ad illum redeo. si voluptatis causa cum Gallo apud Anienem depugnavit provocatus et ex eius spoliis sibi et torquem et cognomen\ninduit ullam aliam ob causam, nisi quod ei talia facta\ndigna viro videbantur, fortem non puto. iam si pudor,\nsi modestia, si pudicitia, si uno verbo temperantia\npoenae aut infamiae metu coe+rcebuntur, non sanctitate\nsua se tuebuntur, quod adulterium, quod stuprum, quae\nlibido non se proripiet ac proiciet aut occultatione proposita aut inpunitate aut licentia?\n\n \n ",
            "73":"\n Quid? illud, Torquate, quale tandem videtur, te isto nomine, ingenio,\ngloria, quae facis, quae cogitas, quae contendis quo\nreferas, cuius rei causa perficere quae conaris velis,\nquid optimum denique in vita iudices non audere in\nconventu dicere? quid enim mereri velis, iam cum\nmagistratum inieris et in contionem ascenderis—est\nenim tibi edicendum quae sis observaturus in iure dicendo,\n \n et fortasse etiam, si tibi erit visum, aliquid de\nmaioribus tuis et de te ipso dices more maiorum—,\nquid merearis igitur, ut dicas te in eo magistratu omnia voluptatis causa facturum esse, teque nihil fecisse\nin vita nisi voluptatis causa? 'An me', inquis, tam\namentem putas, ut apud imperitos isto modo loquar? \nAt tu eadem ista dic in iudicio aut, si coronam times,\ndic in senatu. numquam facies. cur, nisi quod turpis\noratio est? mene ergo et Triarium dignos existimas, \napud quos turpiter loquare?\n \n \n ",
            "74":"\n \nVerum esto:\n\nverbum ipsum voluptatis non habet\ndignitatem, nec nos fortasse intellegimus. hoc enim\nidentidem dicitis, non intellegere nos quam dicatis voluptatem. rem videlicet difficilem et obscuram! individua cum dicitis et intermundia, quae nec sunt ulla\nnec possunt esse, intellegimus, voluptas, quae passeribus omnibus nota est, a nobis intellegi non potest?\nquid, si efficio ut fateare me non modo quid sit voluptas scire—est enim iucundus motus in sensu—, sed\netiam quid eam tu velis esse? tum enim eam ipsam\nvis, quam modo ego dixi, et nomen inponis, in motu\nut sit et faciat aliquam varietatem, tum aliam quandam\nsummam voluptatem, quo addi nihil possit; eam tum\nadesse, cum dolor omnis absit; eam stabilem appellas.\n \n ",
            "75":"\n \n\nsit sane ista voluptas. dic in quovis conventu te omnia facere, ne doleas. si ne hoc quidem satis ample,\nsatis honeste dici putas, dic te omnia et in isto magistratu et in omni vita utilitatis tuae causa facturum,\nnihil nisi quod expediat, nihil denique nisi tua causa:\nquem clamorem contionis aut quam spem consulatus\neius, qui tibi paratissimus est, futuram putas? eamne \nrationem igitur sequere, qua tecum ipse et cum tuis\nutare, profiteri et in medium proferre non audeas? at\nvero illa, quae Peripatetici, quae Stoici dicunt, semper\ntibi in ore sunt in iudiciis, in senatu. officium, aequitatem, dignitatem, fidem, recta, honesta, digna imperio,\ndigna populo Romano, omnia pericula pro re publica,\nmori pro patria, haec cum loqueris, nos barones stupemus, tu videlicet tecum ipse rides.\n\n \n ",
            "76":"\n nam inter ista tam\nmagnifica verba tamque praeclara non habet ullum\nvoluptas locum, non modo illa, quam in motu esse dicitis, quam omnes urbani rustici, omnes, inquam, qui\nLatine loquuntur, voluptatem vocant, sed ne haec quidem stabilis, quam praeter vos nemo appellat voluptatem. \n \n Vide igitur ne non debeas verbis nostris uti, sententiis tuis. quodsi vultum tibi, si incessum fingeres, quo\ngravior viderere, non esses tui similis; verba tu fingas\net ea dicas, quae non sentias? aut etiam, ut vestitum,\nsic sententiam habeas aliam domesticam, aliam forensem, ut in fronte ostentatio sit, intus veritas occultetur?\nvide, quaeso, rectumne sit. mihi quidem eae verae\nvidentur opiniones, quae honestae, quae laudabiles,\nquae gloriosae, quae in senatu, quae apud populum,\nquae in omni coetu concilioque profitendae sint, ne id\nnon pudeat sentire, quod pudeat dicere.\n \n Amicitiae vero locus ubi esse potest aut quis amicus\nesse cuiquam, quem non ipsum amet propter ipsum?\n\n \n ",
            "77":"\n quid autem est amare, e quo nomen ductum amicitiae\nest, nisi velle bonis aliquem affici quam maximis,\netiamsi ad se ex iis nihil redundet? 'Prodest', inquit, \n mihi eo esse animo. Immo videri fortasse. esse enim,\nnisi eris, non potes. qui autem esse poteris, nisi te\namor ipse ceperit? quod non subducta utilitatis ratione\neffici solet, sed ipsum a se oritur et sua sponte nascitur.\n At enim sequor utilitatem. Manebit ergo amicitia tam\ndiu, quam diu sequetur utilitas, et, si utilitas amicitiam\nconstituet, tollet eadem.\n\n \n ",
            "78":"\n sed quid ages tandem, si utilitas ab amicitia, ut fit saepe, defecerit? relinquesne?\nquae ista amicitia est? retinebis? qui convenit? quid\nenim de amicitia statueris utilitatis causa expetenda\nvides. Ne in odium veniam, si amicum destitero tueri. \nPrimum cur ista res digna odio est, nisi quod est turpis? quodsi, ne quo incommodo afficiare, non relinques amicum, tamen, ne sine fructu alligatus sis, ut\nmoriatur optabis. Quid, si non modo utilitatem tibi\nnullam afferet, sed iacturae rei familiaris erunt faciendae, labores suscipiendi, adeundum vitae periculum?\nne tum quidem te respicies et cogitabis sibi quemque\nnatum esse et suis voluptatibus? vadem te ad mortem\ntyranno dabis pro amico, ut Pythagoreus ille Siculo fecit \ntyranno? aut, Pylades cum sis, dices te esse Orestem, \nut moriare pro amico? aut, si esses Orestes, Pyladem\nrefelleres, te indicares et, si id non probares, quo minus ambo una necaremini non precarere? \n\t \n \n ",
            "79":"\n Faceres tu\nquidem, Torquate, haec omnia; nihil enim arbitror esse\nmagna laude dignum, quod te praetermissurum credam\naut mortis aut doloris metu. non quaeritur autem quid \nnaturae tuae consentaneum sit, sed quid disciplinae.\nratio ista, quam defendis, praecepta, quae didicisti, quae\nprobas, funditus evertunt amicitiam, quamvis eam Epicurus, ut facit, in caelum efferat laudibus. \n At coluit ipse amicitias. Quis, quaeso, illum negat\net bonum virum et comem et humanum fuisse? de ingenio eius in his disputationibus, non de moribus quaeritur. sit ista in Graecorum levitate perversitas, qui\nmaledictis insectantur eos, a quibus de veritate dissentiunt. sed quamvis comis in amicis tuendis fuerit, tamen, si haec vera sunt—nihil enim affirmo—, non\nsatis acutus fuit. At multis se probavit.\n\n \n ",
            "80":"\n Et quidem\niure fortasse, sed tamen non gravissimum est testimonium multitudinis. in omni enim arte vel studio vel\nquavis scientia vel in ipsa virtute optimum quidque\nrarissimum est. ac mihi quidem, quod et ipse bonus\nvir fuit et multi Epicurei et fuerunt et hodie sunt et in\namicitiis fideles et in omni vita constantes et graves\nnec voluptate, sed officio consilia moderantes, hoc videtur maior vis honestatis et minor voluptatis. ita enim\nvivunt quidam, ut eorum vita refellatur oratio. atque\nut ceteri dicere existimantur melius quam facere, sic\nhi mihi videntur facere melius quam dicere.\n \n \n ",
            "81":"\n \nSed haec nihil sane ad rem;\n\nilla videamus, quae a\nte de amicitia dicta sunt. e quibus unum mihi videbar\nab ipso Epicuro dictum cognoscere, amicitiam a voluptate non posse divelli ob eamque rem colendam esse,\nquod, quoniam \n sine ea tuto et sine metu vivi non \nposset, ne iucunde quidem posset. satis est ad hoc\nresponsum. Attulisti aliud humanius horum recentiorum,\nnumquam dictum ab ipso illo, quod sciam, primo utilitatis causa amicum expeti, cum autem usus accessisset,\ntum ipsum amari per se etiam omissa spe voluptatis. \nhoc etsi multimodis reprehendi potest, tamen accipio,\nquod dant. mihi enim satis est, ipsis non satis. nam\naliquando posse recte fieri dicunt nulla expectata nec\nquaesita voluptate.\n\n \n ",
            "82":"\n Posuisti etiam dicere alios foedus\nquoddam inter se facere sapientis, ut, quem ad modum\nsint in se ipsos animati, eodem modo sint erga amicos;\nid et fieri posse et saepe esse factum et ad voluptates\npercipiendas maxime pertinere. hoc foedus facere si\npotuerunt, faciant etiam illud, ut aequitatem, modestiam,\nvirtutes omnes per se ipsas gratis diligant. an vero, si\nfructibus et emolumentis et utilitatibus amicitias colemus, si nulla caritas erit, quae faciat amicitiam ipsam\nsua sponte, vi sua, ex se et propter se expetendam,\ndubium est, quin fundos et insulas amicis anteponamus?\n \n ",
            "83":"\n \n\nLicet hic rursus ea commemores, quae optimis verbis ab Epicuro de laude amicitiae dicta sunt. non\nquaero, quid dicat, sed quid convenienter possit rationi \net sententiae suae dicere. Utilitatis causa amicitia est\nquaesita. \n Num igitur utiliorem tibi hunc Triarium putas esse posse, quam si tua sint Puteolis granaria? \ncollige omnia, quae soletis: Praesidium amicorum. \nSatis est tibi in te, satis in legibus, satis in mediocribus \namicitiis praesidii. iam contemni non poteris. odium\nautem et invidiam facile vitabis. ad eas enim res ab\nEpicuro praecepta dantur. et tamen tantis vectigalibus\nad liberalitatem utens etiam sine hac Pyladea amicitia\nmultorum te benivolentia praeclare tuebere et munies. \n\n At quicum ioca seria, ut dicitur, quicum arcana, quicum occulta omnia? \n\n \n ",
            "84":"\n Tecum optime, deinde etiam cum\nmediocri amico. sed fac ista esse non inportuna; quid\nad utilitatem tantae pecuniae? vides igitur, si amicitiam sua caritate metiare, nihil esse praestantius, sin\nemolumento, summas familiaritates praediorum fructuosorum mercede superari. me igitur ipsum ames oportet, non mea, si veri amici futuri sumus. \n \n Sed in rebus apertissimis nimium longi sumus. perfecto enim et concluso neque virtutibus neque amicitiis\nusquam locum esse, si ad voluptatem omnia referantur,\nnihil praeterea est magnopere dicendum. ac tamen, ne\ncui loco non videatur esse responsum, pauca etiam\nnunc dicam ad reliquam orationem tuam.\n\n \n ",
            "85":"\n quoniam \nigitur omnis summa philosophiae ad beate vivendum\nrefertur, idque unum expetentes homines se ad hoc\nstudium contulerunt, beate autem vivere alii in alio,\nvos in voluptate ponitis, item contra miseriam omnem\nin dolore, id primum videamus, beate vivere vestrum\nquale sit. atque hoc dabitis, ut opinor, si modo sit aliquid esse beatum, id oportere totum poni in potestate\nsapientis. nam si amitti vita beata potest, beata esse\nnon potest. quis enim confidit semper sibi illud stabile et firmum permansurum, quod fragile et caducum\nsit? qui autem diffidet perpetuitati bonorum suorum, \ntimeat necesse est, ne aliquando amissis illis sit miser.\nbeatus autem esse in maximarum rerum timore nemo\npotest. nemo igitur esse beatus potest.\n\n \n ",
            "86":"\n neque enim in\naliqua parte, sed in perpetuitate temporis vita beata\ndici solet, nec appellatur omnino vita, nisi confecta atque absoluta, nec potest quisquam alias beatus esse,\nalias miser; qui enim existimabit posse se miserum\nesse beatus non erit. nam cum suscepta semel est\nbeata vita, tam permanet quam ipsa illa effectrix beatae\nvitae sapientia neque expectat ultimum tempus aetatis,\nquod Croeso scribit Herodotus praeceptum a Solone.\nAt enim, quem ad modum tute dicebas, negat Epicurus\ndiuturnitatem quidem temporis ad beate vivendum\naliquid afferre, nec minorem voluptatem percipi in brevitate temporis, quam si illa sit sempiterna.\n\n \n ",
            "87":"\n haec dicuntur inconstantissime. cum enim summum bonum\nin voluptate ponat, negat infinito tempore aetatis voluptatem fieri maiorem quam finito atque modico. qui\nbonum omne in virtute ponit, is potest dicere perfici\nbeatam vitam perfectione virtutis; negat enim summo\nbono afferre incrementum diem. qui autem voluptate\nvitam effici beatam putabit, qui sibi is conveniet, si\nnegabit voluptatem crescere longinquitate? igitur ne\ndolorem quidem. an dolor longissimus quisque miserrimus, voluptatem non optabiliorem diuturnitas facit?\nquid est igitur, cur ita semper deum appellet Epicurus\nbeatum et aeternum? dempta enim aeternitate nihilo\nbeatior Iuppiter quam Epicurus; uterque enim summo\nbono fruitur, id est voluptate. At enim hic etiam dolore. At eum nihili facit; ait enim se, si uratur, \n Quam\nhoc suave! dicturum.\n\n \n ",
            "88":"\n qua igitur re ab deo vincitur, \nsi aeternitate non vincitur? in qua quid est boni praeter summam voluptatem, et eam sempiternam? quid\nergo attinet gloriose loqui, nisi constanter loquare? In\nvoluptate corporis—addam, si vis, 'animi', dum ea\nipsa, ut vultis, sit e corpore—situm est vivere beate.\nQuid? istam voluptatem perpetuam quis potest praestare sapienti? nam quibus rebus efficiuntur voluptates,\neae non sunt in potestate sapientis. non enim in ipsa\nsapientia positum est beatum esse, sed in iis rebus,\nquas sapientia comparat ad voluptatem. totum autem\nid externum est, et quod externum, id in casu est. ita\nfit beatae vitae domina fortuna, quam Epicurus ait exiguam intervenire sapienti.\n \n \n ",
            "89":"\n \n\nAge, inquies, ista parva sunt. Sapientem locupletat\nipsa natura, cuius divitias Epicurus parabiles esse docuit. Haec bene dicuntur, nec ego repugno, sed inter\nsese ipsa pugnant. negat enim tenuissimo victu, id est\ncontemptissimis escis et potionibus, minorem voluptatem percipi quam rebus exquisitissimis ad epulandum.\nhuic ego, si negaret quicquam interesse ad beate vivendum quali uteretur victu, concederem, laudarem\netiam; verum enim diceret, idque Socratem, qui voluptatem nullo loco numerat, audio dicentem, cibi condimentum esse famem, potionis sitim. sed qui ad voluptatem omnia referens vivit ut Gallonius, loquitur ut\nFrugi ille Piso, non audio nec eum, quod sentiat, dicere existimo.\n\n \n ",
            "90":"\n naturales divitias dixit parabiles esse,\nquod parvo esset natura contenta. Certe, nisi voluptatem tanti aestimaretis. Non minor, inquit, voluptas\npercipitur ex vilissimis rebus quam ex pretiosissimis.\nHoc est non modo cor non habere, sed ne palatum\nquidem. qui enim voluptatem ipsam contemnunt, iis \n \nlicet dicere se acupenserem maenae non anteponere. \ncui vero in voluptate summum bonum est, huic omnia\nsensu, non ratione sunt iudicanda, eaque dicenda optima, quae sint suavissima.\n \n ",
            "91":"\n \nVerum esto;\n\nconsequatur summas voluptates non\nmodo parvo, sed per me nihilo, si potest; sit voluptas\nnon minor in nasturcio illo, quo vesci Persas esse solitos scribit Xenophon, quam in Syracusanis mensis,\nquae a Platone graviter vituperantur; sit, inquam, tam\nfacilis, quam vultis, comparatio voluptatis, quid de dolore dicemus? cuius tanta tormenta sunt, ut in iis beata\nvita, si modo dolor summum malum est, esse non possit. ipse enim Metrodorus, paene alter Epicurus, beatum esse describit his fere verbis: cum corpus bene\nconstitutum sit et sit exploratum ita futurum. an id\nexploratum cuiquam potest esse, quo modo se hoc habiturum sit corpus, non dico ad annum, sed ad vesperum? dolor ergo, id est summum malum, metuetur\nsemper, etiamsi non aderit; iam enim adesse poterit.\nqui potest igitur habitare in beata vita summi mali metus?\n\n \n ",
            "92":"\n Traditur, inquit, ab Epicuro ratio neglegendi doloris. Iam id ipsum absurdum, maximum malum neglegi. sed quae tandem ista ratio est? Maximus dolor,\ninquit, brevis est. Primum quid tu dicis breve? deinde\ndolorem quem maximum? quid enim? summus dolor\nplures dies manere non potest? vide, ne etiam menses! nisi forte eum dicis, qui, simul atque arripuit, interficit. quis istum dolorem timet? illum mallem levares,\nquo optimum atque humanissimum virum, Cn. Octavium, Marci filium, familiarem meum, confici vidi,\nnec vero semel nec ad breve tempus, sed et saepe \net plane diu. quos ille, di inmortales, cum omnes artus\nardere viderentur, cruciatus perferebat! nec tamen miser\nesse, quia summum id malum non erat, tantum modo\nlaboriosus videbatur; at miser, si in flagitiosa et vitiosa\nvita afflueret voluptatibus.\n \n \n ",
            "93":"\n \n\nQuod autem magnum dolorem brevem, longinquum\nlevem esse dicitis, id non intellego quale sit. video enim\net magnos et eosdem bene longinquos dolores, quorum \nalia toleratio est verior, qua uti vos non potestis, qui\nhonestatem ipsam per se non amatis. fortitudinis quaedam praecepta sunt ac paene leges, quae effeminari\nvirum vetant in dolore. quam ob rem turpe putandum\nest, non dico dolere—nam id quidem est interdum \nnecesse—, sed saxum illud Lemnium clamore Philocteteo funestare,\n \n Quod éiulatu, quéstu, gemitu, frémitibus \n Resonándo mutum flébiles vocés refert. \n \nHuic Epicurus praecentet, si potest, cui\n \n \n E \n víperino mórsu venae víscerum \n Venéno inbutae taétros cruciatús cient! \n \n \n Sic Epicurus: Philocteta, st! brevis dolor. \n At iam\ndecimum annum in spelunca iacet. Si longus, levis; \ndat enim intervalla et relaxat. \n\n \n ",
            "94":"\n Primum non saepe,\ndeinde quae est ista relaxatio, cum et praeteriti doloris\nmemoria recens est et futuri atque inpendentis torquet \ntimor? 'Moriatur', inquit. Fortasse id optimum, sed\nubi illud: 'Plus semper voluptatis'? si enim ita est,\nvide ne facinus facias, cum mori suadeas. potius ergo\nilla dicantur: turpe esse, viri non esse debilitari dolore,\nfrangi, succumbere. nam ista vestra: Si gravis, brevis;\nsi longus, levis dictata sunt. virtutis, magnitudinis\nanimi, patientiae, fortitudinis fomentis dolor mitigari\nsolet.\n \n \n ",
            "95":"\n \nAudi, ne longe abeam, moriens quid dicat Epicurus,\nut intellegas facta eius cum dictis discrepare:\n\n'Epicurus\nHermarcho salutem. Cum ageremus', inquit, vitae beatum et eundem supremum diem, scribebamus haec.\ntanti autem aderant vesicae et torminum morbi, ut nihil ad eorum magnitudinem posset accedere. Miserum\nhominem! Si dolor summum malum est, dici aliter non\npotest. sed audiamus ipsum: 'Compensabatur', inquit,\n tamen cum his omnibus animi laetitia, quam capiebam\nmemoria rationum inventorumque nostrorum. sed tu,\nut dignum est tua erga me et philosophiam voluntate\nab adolescentulo suscepta, fac ut Metrodori tueare liberos. \n\n \n ",
            "96":"\n non ego iam Epaminondae, non Leonidae mortem huius morti antepono, quorum alter cum vicisset\nLacedaemonios apud Mantineam atque ipse gravi vulnere exanimari se videret, ut primum dispexit, quaesivit salvusne esset clipeus. cum salvum esse flentes sui\nrespondissent, rogavit essentne fusi hostes. cum id quoque, ut cupiebat, audivisset, evelli iussit eam, qua erat\ntransfixus, hastam. ita multo sanguine profuso in laetitia et in victoria est mortuus. Leonidas autem, rex\nLacedaemoniorum, se in Thermopylis trecentosque eos,\nquos eduxerat Sparta, cum esset proposita aut fuga turpis aut gloriosa mors, opposuit hostibus. praeclarae \nmortes sunt imperatoriae; philosophi autem in suis lectulis plerumque moriuntur. refert tamen, quo modo.\n beatus \n sibi videtur esse moriens. magna laus. 'Compensabatur', inquit, cum summis doloribus laetitia. \n \n ",
            "97":"\n \nAudio equidem philosophi vocem, Epicure, sed quid\ntibi dicendum sit oblitus es. primum enim, si vera sunt\nea, quorum recordatione te gaudere dicis, hoc est, si\nvera sunt tua scripta et inventa, gaudere non potes.\nnihil enim iam habes, quod ad corpus referas; est autem\na te semper dictum nec gaudere quemquam nisi propter corpus nec dolere. 'Praeteritis', inquit, gaudeo. \nQuibusnam praeteritis? si ad corpus pertinentibus, rationes tuas te video compensare cum istis doloribus,\nnon memoriam corpore perceptarum voluptatum; sin\nautem ad animum, falsum est, quod negas animi ullum\nesse gaudium, quod non referatur ad corpus. cur deinde\nMetrodori liberos commendas? quid in \n isto egregio\ntuo officio et tanta fide—sic enim existimo—ad\ncorpus refers?\n \n \n ",
            "98":"\n \n\nHuc et illuc, Torquate, vos versetis licet, nihil in hac\npraeclara epistula scriptum ab Epicuro congruens et\nconveniens decretis eius reperietis. ita redarguitur ipse\na sese, convincunturque scripta eius probitate ipsius ac\nmoribus. nam ista commendatio puerorum, memoria\net caritas amicitiae, summorum officiorum in extremo\nspiritu conservatio indicat innatam esse homini probitatem gratuitam, non invitatam voluptatibus nec praemiorum mercedibus evocatam. quod enim testimonium\nmaius quaerimus, quae honesta et recta sint, ipsa esse\noptabilia per sese, cum videamus tanta officia morientis? \n \n ",
            "99":"\n \n\nSed ut epistulam laudandam arbitror eam, quam\nmodo totidem fere verbis interpretatus sum, quamquam\nea cum summa eius philosophia nullo modo congruebat, sic eiusdem testamentum non solum a \n philosophi gravitate, sed etiam ab ipsius sententia iudico discrepare. scripsit enim et multis saepe verbis et breviter\narteque in eo libro, quem modo nominavi, mortem\nnihil ad nos pertinere. quod enim dissolutum\nsit, id esse sine sensu, quod autem sine sensu\nsit, id nihil ad nos pertinere omnino. hoc ipsum\nelegantius poni meliusque potuit. nam quod ita positum est, quod dissolutum sit, id esse sine sensu,\nid eius modi est, ut non satis plane dicat quid sit dissolutum. sed tamen intellego quid velit. \n\n \n ",
            "100":"\n quaero autem\nquid sit, quod, cum dissolutione, id est morte, sensus\nomnis extinguatur, et cum reliqui nihil sit omnino, quod\npertineat ad nos, tam accurate tamque diligenter caveat\net sanciat ut Amynomachus et Timocrates, heredes sui, de Hermarchi sententia dent quod\nsatis sit ad diem agendum natalem suum quotannis mense Gamelione itemque omnibus mensibus vicesimo die lunae dent ad eorum epulas,\nqui una secum philosophati sint, ut et sui et\nMetrodori memoria colatur.\n\n \n ",
            "101":"\n haec ego non possum\ndicere non esse hominis quamvis et belli et humani,\nsapientis vero nullo modo, physici praesertim, quem se\nille esse vult, putare ullum esse cuiusquam diem natalem. quid? idemne potest esse dies saepius, qui semel\nfuit? certe non potest. an eiusdem modi? ne id quidem, nisi multa annorum intercesserint milia, ut omnium siderum eodem, unde profecta sint, fiat ad unum\ntempus reversio. nullus est igitur cuiusquam dies natalis. At habetur! Et ego id scilicet nesciebam! Sed\nut sit, etiamne post mortem coletur? idque testamento \ncavebit is, qui nobis quasi oraculum ediderit nihil post\nmortem ad nos pertinere? haec non erant eius, qui innumerabilis mundos infinitasque regiones, quarum nulla\nesset ora, nulla extremitas, mente peragravisset. num\nquid tale Democritus? ut alios omittam, hunc appello,\nquem ille unum secutus est.\n\n \n ",
            "102":"\n quodsi dies notandus fuit,\neumne potius, quo natus, an eum, quo sapiens factus\nest? Non potuit, inquies, fieri sapiens, nisi natus esset.\n et \n Isto modo, ne si avia quidem eius nata non esset.\nres tota, Torquate, non doctorum hominum, velle post\nmortem epulis celebrari memoriam sui nominis. quos\nquidem dies quem ad modum agatis et in quantam hominum facetorum urbanitatem incurratis, non dico—\nnihil opus est litibus—; tantum dico, magis fuisse vestrum agere Epicuri diem natalem, quam illius testamento cavere ut ageretur.\n \n \n ",
            "103":"\n \n\nSed ut ad propositum —de dolore enim cum diceremus, ad istam epistulam delati sumus—, nunc totum\nillud concludi sic licet: qui in summo malo est, is tum, \ncum in eo est, non est beatus; sapiens autem semper\nbeatus est et est aliquando in dolore; non est igitur\nsummum malum dolor. \n Iam illud quale tandem est, bona praeterita non effluere sapienti, mala meminisse non oportere? primum\nin nostrane potestate est, quid meminerimus? Themistocles quidem, cum ei Simonides an quis alius artem\nmemoriae polliceretur, 'Oblivionis', inquit, mallem. Nam\nmemini etiam quae nolo, oblivisci non possum quae\nvolo. \n\n \n ",
            "104":"\n Magno hic ingenio, sed res se tamen sic habet,\nut nimis imperiosi philosophi sit vetare meminisse. vide\nne ista sint Manliana vestra aut maiora etiam, si imperes quod facere non possim. quid, si etiam iucunda\nmemoria est praeteritorum malorum? ut proverbia non \nnulla veriora sint quam vestra dogmata. vulgo enim\ndicitur: 'Iucundi acti labores', nec male Euripides—\nconcludam, si potero, Latine; Graecum enim hunc versum nostis omnes—: Suavi/s laborum est praeteritorum\nme/moria. \n Sed ad bona praeterita redeamus. quae si\na vobis talia dicerentur, qualibus Caius Marius uti poterat, ut expulsus, egens, in palude demersus tropaeorum recordatione levaret dolorem suum, audirem et plane\nprobarem. nec enim absolvi beata vita sapientis neque\nad exitum perduci poterit, si prima quaeque bene ab\neo consulta atque facta ipsius oblivione obruentur. \n\n \n ",
            "105":"\n sed\nvobis voluptatum perceptarum recordatio vitam beatam\nfacit, et quidem corpore perceptarum. nam si quae sunt\naliae, falsum est omnis animi voluptates esse e corporis\nsocietate. corporis autem voluptas si etiam praeterita\ndelectat, non intellego, cur Aristoteles Sardanapalli epigramma tantopere derideat, in quo ille rex Syriae glorietur se omnis secum libidinum voluptates abstulisse. \nQuod enim ne vivus quidem, inquit, diutius sentire poterat, quam dum fruebatur, quo modo\nid potuit mortuo permanere? effluit igitur voluptas\ncorporis et prima quaeque avolat saepiusque relinquit causam paenitendi quam recordandi. itaque beatior Africanus cum patria illo modo loquens: Desine,\nRoma, tuos hostes reliquaque praeclare: Nam tibi \nmoenimenta mei peperere labores. \n Laboribus hic praeteritis gaudet, tu iubes voluptatibus, et hic se ad ea\nrevocat, e quibus nihil umquam rettulerit ad corpus,\ntu totus haeres in corpore.\n \n Illud autem ipsum qui optineri potest, quod dicitis, \nomnis animi et voluptates et dolores ad corporis voluptates ac dolores pertinere?\n\t \n \n ",
            "106":"\n nihilne te delectat umquam\n—video, quicum loquar—, te igitur, Torquate, ipsum\nper se nihil delectat? omitto dignitatem, honestatem,\nspeciem ipsam virtutum, de quibus ante dictum est,\nhaec leviora ponam: poe+ma, orationem cum aut scribis\naut legis, cum omnium factorum, cum regionum conquiris historiam, signum, tabula, locus amoenus, ludi,\nvenatio, villa Luculli —nam si tuam dicerem, latebram haberes; ad corpus diceres pertinere—, sed ea,\nquae dixi, ad corpusne refers? an est aliquid, quod te\nsua sponte delectet? aut pertinacissimus fueris, si in\neo perstiteris ad corpus ea, quae dixi, referri, aut deserueris totam Epicuri voluptatem, si negaveris.\n \n Quod vero a te disputatum est maiores esse voluptates et dolores animi quam corporis, quia trium temporum particeps animus sit, corpore autem praesentia\nsolum sentiantur, qui id probari potest, ut is, qui propter me aliquid gaudeat, plus quam ego ipse gaudeat? \n\n \n ",
            "107":"\n \n animo voluptas oritur propter voluptatem corporis, et\nmaior est animi voluptas quam corporis. ita fit, ut gratulator laetior sit quam is, cui gratulatur. Sed dum \nefficere vultis beatum sapientem, cum maximas animo\nvoluptates percipiat omnibusque partibus maiores quam\ncorpore, quid occurrat non videtis. animi enim quoque\ndolores percipiet omnibus partibus maiores quam corporis. ita miser sit aliquando necesse est is, quem vos\nbeatum semper vultis esse, nec vero id, dum omnia ad\nvoluptatem doloremque referetis, efficietis umquam.\n \n ",
            "108":"\n \n\nQuare aliud aliquod, Torquate, hominis summum bonum reperiendum est, voluptatem bestiis concedamus,\nquibus vos de summo bono testibus uti soletis. quid,\nsi etiam bestiae multa faciunt duce sua quaeque natura partim indulgenter vel cum labore, ut in gignendo,\nin educando, perfacile ut \n appareat aliud quiddam iis\npropositum, non voluptatem? partim cursu et peragratione laetantur, congregatione aliae coetum quodam\nmodo civitatis imitantur;\n\n \n ",
            "109":"\n videmus in quodam volucrium \ngenere non nulla indicia pietatis, cognitionem, memoriam, in multis etiam desideria videmus. ergo in bestiis\nerunt secreta e voluptate humanarum quaedam simulacra virtutum, in ipsis hominibus virtus nisi voluptatis\ncausa nulla erit? et homini, qui ceteris animantibus\nplurimum praestat, praecipue a natura nihil datum esse\ndicemus? \n \n \n ",
            "110":"\n \n\nNos vero, siquidem in voluptate sunt omnia, longe\nmultumque superamur a bestiis, quibus ipsa terra fundit ex sese pastus varios atque abundantes nihil laborantibus, nobis autem aut vix aut ne vix quidem suppetunt multo labore quaerentibus. nec tamen ullo modo\nsummum pecudis bonum et hominis idem mihi videri\npotest. quid enim tanto opus est instrumento in optimis\n \n artibus comparandis? quid tanto concursu honestissimorum studiorum, tanto virtutum comitatu, si ea nullam\nad aliam rem nisi ad voluptatem conquiruntur?\n\n \n ",
            "111":"\n ut, si\nXerxes, cum tantis classibus tantisque equestribus et\npedestribus copiis Hellesponto iuncto Athone perfosso\nmari ambulavisset terra navigavisset, si, cum tanto impetu in Graeciam venisset, causam quis ex eo quaereret tantarum copiarum tantique belli, mel se auferre ex\nHymetto voluisse diceret, certe sine causa videretur\ntanta conatus, sic nos sapientem plurimis et gravissimis\nartibus atque virtutibus instructum et ornatum non, ut\nillum, maria pedibus peragrantem, classibus montes,\nsed omne caelum totamque cum universo mari terram\nmente complexum voluptatem petere si dicemus, mellis\ncausa dicemus tanta molitum.\n\n \n ",
            "112":"\n ad altiora quaedam et\nmagnificentiora, mihi crede, Torquate, nati sumus, nec\nid ex animi solum partibus, in quibus inest memoria\nrerum innumerabilium, in te quidem infinita, inest coniectura consequentium non multum a divinatione differens, inest moderator cupiditatis pudor, inest ad humanam societatem iustitiae fida custodia, inest in perpetiendis laboribus adeundisque periculis firma et stabilis doloris mortisque contemptio—ergo haec in animis, tu autem etiam membra ipsa sensusque considera,\nqui tibi, ut reliquae corporis partes, non comites solum\nvirtutum, sed ministri etiam videbuntur. \n\n \n ",
            "113":"\n Quid? si in\nipso corpore multa voluptati praeponenda sunt, ut vires,\nvalitudo, velocitas, pulchritudo, quid tandem in animis\ncenses? in quibus doctissimi illi veteres inesse quiddam caeleste et divinum putaverunt. \n Quodsi esset in voluptate summum bonum, ut dicitis, optabile esset maxima in voluptate nullo intervallo \ninteriecto dies noctesque versari, cum omnes sensus\ndulcedine omni quasi perfusi moverentur. quis est autem\ndignus nomine hominis, qui unum diem totum velit esse\nin genere isto voluptatis? Cyrenaici quidem non recusant; vestri haec verecundius, illi fortasse constantius.\n \n ",
            "114":"\n \n\nsed lustremus animo non has maximas artis, quibus\nqui carebant inertes a maioribus nominabantur, sed\nquaero num existimes, non dico Homerum, Archilochum, Pindarum, sed Phidian, Polyclitum, Zeuxim ad\nvoluptatem artes suas direxisse. ergo opifex plus sibi\nproponet ad formarum quam civis excellens ad factorum pulchritudinem? quae autem est alia causa erroris\ntanti tam longe lateque diffusi, nisi quod is, qui voluptatem summum bonum esse decernit, non cum ea parte\nanimi, in \n qua inest ratio atque consilium, sed cum\ncupiditate, id est cum animi levissima parte, deliberat?\nQuaero enim de te, si sunt di, ut vos etiam putatis, qui\npossint esse beati, cum voluptates corpore percipere \nnon possint, aut, si sine eo genere voluptatis beati sint,\ncur similem animi usum in sapiente esse nolitis.\n \n \n ",
            "115":"\n \nLege laudationes, Torquate, non eorum, qui sunt ab\nHomero laudati, non Cyri, non Agesilai, non Aristidi\naut Themistocli, non Philippi aut Alexandri, lege nostrorum hominum, lege vestrae familiae;\n\nneminem videbis\nita laudatum, ut artifex callidus comparandarum voluptatum diceretur. non elogia monimentorum id significant, velut hoc ad portam: Hunc unum plurimae consentiunt gentes populi primarium fuisse virum. \n\n \n ",
            "116":"\n Idne \nconsensisse de Calatino plurimas gentis arbitramur, primarium populi fuisse, quod praestantissimus fuisset in\nconficiendis voluptatibus? ergo in iis adolescentibus\nbonam spem esse dicemus et magnam indolem, quos\nsuis commodis inservituros et quicquid ipsis expediat\nfacturos arbitrabimur? nonne videmus quanta perturbatio rerum omnium consequatur, quanta confusio?\ntollitur beneficium, tollitur gratia, quae sunt vincla concordiae. nec enim, cum tua causa cui commodes, beneficium illud habendum est, sed faeneratio, nec gratia\ndeberi videtur ei, qui sua causa commodaverit. maximas vero virtutes iacere omnis necesse est voluptate\ndominante. sunt etiam turpitudines plurimae, quae, nisi\nhonestas natura plurimum valeat, cur non cadant in\nsapientem non est facile defendere.\n \n ",
            "117":"\n \n\nAc ne plura complectar—sunt enim innumerabilia—,\nbene laudata virtus voluptatis aditus intercludat necesse\nest. quod iam a me expectare noli. tute introspice in\nmentem tuam ipse eamque omni cogitatione pertractans percontare ipse te perpetuisne malis voluptatibus\nperfruens in ea, quam saepe usurpabas, tranquillitate\ndegere omnem aetatem sine dolore, adsumpto etiam\nillo, quod vos quidem adiungere soletis, sed fieri non\npotest, sine doloris metu, an, cum de omnibus gentibus\noptime mererere, cum opem indigentibus salutemque\nferres, vel Herculis perpeti aerumnas. sic enim maiores\nnostri labores non fugiendos tristissimo tamen verbo\naerumnas etiam in deo nominaverunt.\n\n \n ",
            "118":"\n elicerem ex te\ncogeremque, ut responderes, nisi vererer ne Herculem \nipsum ea, quae pro salute gentium summo labore gessisset, voluptatis causa gessisse diceres. \n Quae cum dixissem, Habeo, inquit Torquatus, ad\nquos ista referam, et, quamquam aliquid ipse poteram,\ntamen invenire malo paratiores. \n Familiares nostros, credo, Sironem dicis et Philodemum, cum optimos viros, tum homines doctissimos. \n Recte, inquit, intellegis. \n Age sane, inquam. sed erat aequius Triarium aliquid\nde dissensione nostra iudicare. \n Eiuro, inquit adridens, iniquum, hac quidem de re;\ntu enim ista lenius, hic Stoicorum more nos vexat. \n Tum Triarius: Posthac quidem, inquit, audacius. nam\nhaec ipsa mihi erunt in promptu, quae modo audivi,\nnec ante aggrediar, quam te ab istis, quos dicis, instructum videro. \n Quae cum essent dicta, finem fecimus et ambulandi\net disputandi.\n \n "
        },
        "2":{
            "0":"\n Voluptatem quidem, Brute, si ipsa pro se loquatur\nnec tam pertinaces habeat patronos, concessuram arbitror convictam superiore libro dignitati. etenim sit inpudens, si virtuti diutius repugnet, aut si honestis iucunda anteponat aut pluris esse contendat dulcedinem\ncorporis ex eave natam laetitiam quam gravitatem animi\natque constantiam. quare illam quidem dimittamus et\nsuis se finibus tenere iubeamus, ne blanditiis eius inlecebrisque\n \n impediatur disputandi severitas.\n\n \n ",
            "1":"\n quaerendum est enim, ubi sit illud summum bonum, quod reperire volumus, quoniam et voluptas ab eo remota est,\net eadem fere contra eos dici possunt, qui vacuitatem\ndoloris finem bonorum esse voluerunt, nec vero ullum\nprobetur oportet \n summum bonum, quod virtute careat, qua nihil potest esse praestantius. itaque quamquam in eo sermone, qui cum Torquato est habitus,\nnon remissi fuimus, tamen haec acrior est cum Stoicis\nparata contentio. quae enim de voluptate dicuntur, ea\nnec acutissime nec abscondite disseruntur; neque enim\nqui defendunt eam versuti in disserendo sunt nec qui\ncontra dicunt causam difficilem repellunt.\n\n \n ",
            "2":"\n ipse etiam\ndicit Epicurus ne argumentandum quidem esse de voluptate, quod sit positum iudicium eius in sensibus, ut\ncommoneri nos satis sit, nihil attineat doceri. quare illa\nnobis simplex fuit in utramque partem disputatio. nec\nenim in Torquati sermone quicquam implicatum aut tortuosum fuit, nostraque, ut mihi videtur, dilucida oratio.\nStoicorum autem non ignoras quam sit subtile vel spinosum potius disserendi genus, idque cum Graecis tum\nmagis nobis, quibus etiam verba parienda sunt inponendaque nova rebus novis nomina. quod quidem nemo\nmediocriter doctus mirabitur cogitans in omni arte, cuius usus vulgaris communisque non sit, multam novitatem nominum esse, cum constituantur earum rerum\nvocabula, quae in quaque arte versentur.\n\n \n ",
            "3":"\n itaque et dialectici et physici verbis utuntur iis, quae ipsi Graeciae\nnota non sint, geometrae vero et musici, grammatici\netiam more quodam loquuntur suo. ipsae rhetorum artes, quae sunt totae forenses atque populares, verbis\ntamen in docendo quasi privatis utuntur ac suis. atque \nut omittam has artis elegantes et ingenuas, ne opifices \nquidem tueri sua artificia possent, nisi vocabulis uterentur nobis incognitis, usitatis sibi. quin etiam agri\ncultura, quae abhorret ab omni politiore elegantia, tamen eas res, in quibus versatur, nominibus notavit novis. quo magis hoc philosopho faciendum est. ars est\nenim philosophia vitae, de qua disserens arripere verba\nde foro non potest.\n\n \n ",
            "4":"\n Quamquam ex omnibus philosophis\nStoici plurima novaverunt, Zenoque, eorum princeps,\nnon tam rerum inventor fuit quam verborum novorum.\nquodsi in ea lingua, quam plerique uberiorem putant,\nconcessum a Graecia est ut doctissimi homines de rebus non pervagatis inusitatis verbis uterentur, quanto\nid nobis magis est concedendum, qui ea nunc primum\naudemus attingere? et quoniam saepe diximus, et quidem cum aliqua querela non Graecorum modo, sed\neorum etiam, qui se Graecos magis quam nostros haberi volunt, nos non modo non vinci a Graecis verborum copia, sed esse in ea etiam superiores, elaborandum est ut hoc non in nostris solum artibus, sed\netiam in illorum ipsorum adsequamur. quamquam ea\nverba, quibus instituto veterum utimur pro Latinis, ut\nipsa philosophia, ut rhetorica, dialectica, grammatica,\ngeometria, musica, quamquam Latine ea dici poterant,\ntamen, quoniam usu percepta sunt, nostra ducamus.\n \n ",
            "5":"\n \n\nAtque haec quidem de rerum nominibus. de ipsis\nrebus autem saepenumero, Brute, vereor ne reprehendar, cum haec ad te scribam, qui cum in philosophia,\ntum in optimo genere philosophiae tantum processeris.\nquod si facerem quasi te erudiens, iure reprehenderer.\nsed ab eo plurimum absum neque, ut ea cognoscas,\nquae tibi notissima sunt, ad te mitto, sed quia facillime \nin nomine tuo adquiesco, et quia te habeo aequissimum\neorum studiorum, quae mihi communia tecum sunt,\nexistimatorem et iudicem. attendes igitur, ut soles, diligenter eamque controversiam diiudicabis, quae mihi\nfuit cum avunculo tuo, divino ac singulari viro. \n\n \n ",
            "6":"\n nam\nin Tusculano cum essem vellemque e bibliotheca pueri\nLuculli quibusdam libris uti, veni in eius villam, ut eos\nipse, ut solebam, depromerem. quo cum venissem,\nM. Catonem, quem ibi esse nescieram, vidi in bibliotheca sedentem multis circumfusum Stoicorum libris.\nerat enim, ut scis, in eo aviditas legendi, nec satiari\npoterat, quippe qui ne reprehensionem quidem vulgi inanem reformidans in ipsa curia soleret legere saepe, dum\nsenatus cogeretur, nihil operae rei publicae detrahens.\nquo magis tum in summo otio maximaque copia quasi\nhelluari libris, si hoc verbo in tam clara re utendum\nest, videbatur.\n\n \n ",
            "7":"\n quod cum accidisset ut alter alterum\nnecopinato videremus, surrexit statim. deinde prima\nilla, quae in congressu solemus: Quid tu, inquit, huc?\na villa enim, credo, et: Si ibi te esse scissem, ad te\nipse venissem. \n Heri, inquam, ludis commissis ex urbe profectus veni\nad vesperum. causa autem fuit huc veniendi ut quosdam hinc libros promerem. et quidem, Cato, hanc totam\ncopiam iam Lucullo nostro notam esse oportebit; nam\nhis libris eum malo quam reliquo ornatu villae delectari. est enim mihi magnae curae—quamquam hoc\nquidem proprium tuum munus est—, ut ita erudiatur,\nut et patri et Caepioni nostro et tibi tam propinquo\nrespondeat. laboro autem non sine causa; nam et avi \n \neius memoria moveor—nec enim ignoras, quanti fecerim Caepionem, qui, ut opinio mea fert, in principibus\niam esset, si viveret—, et Lucullus mihi versatur ante\noculos, vir cum virtutibus omnibus excellens, tum mecum\net amicitia et omni voluntate sententiaque coniunctus.\n \n ",
            "8":"\n \n\nPraeclare, inquit, facis, cum et eorum memoriam tenes, quorum uterque tibi testamento liberos suos commendavit, et puerum diligis. quod autem meum munus dicis non equidem recuso, sed te adiungo socium.\naddo etiam illud, multa iam mihi dare signa puerum\net pudoris et ingenii, sed aetatem vides. \n Video equidem, inquam, sed tamen iam infici debet\niis artibus, quas si, dum est tener, conbiberit, ad maiora\nveniet paratior. \n \n Sic, et quidem diligentius saepiusque ista loquemur\ninter nos agemusque communiter. sed residamus, inquit, si placet. Itaque fecimus.\n \n \n ",
            "9":"\n \nTum ille:\n\nTu autem cum ipse tantum librorum habeas, quos hic tandem requiris? \n Commentarios quosdam, inquam, Aristotelios, quos\nhic sciebam esse, veni ut auferrem, quos legerem, dum\nessem otiosus; quod quidem nobis non saepe contingit. \n Quam vellem, inquit, te ad Stoicos inclinavisses! erat\nenim, si cuiusquam, certe tuum nihil praeter virtutem\nin bonis ducere. \n Vide, ne magis, inquam, tuum fuerit, cum re idem\ntibi, quod mihi, videretur, non nova te rebus nomina\ninponere. ratio enim nostra consentit, pugnat oratio. \n \n Minime vero, inquit ille, consentit. quicquid enim\npraeter id, quod honestum sit, expetendum esse dixeris\nin bonisque numeraveris, et honestum ipsum quasi virtutis lumen extinxeris et virtutem penitus everteris.\n \n Dicuntur ista, Cato, magnifice, inquam, sed videsne\nverborum gloriam tibi cum Pyrrhone et cum Aristone,\nqui omnia exaequant, esse communem?\n\n \n ",
            "10":"\n de quibus cupio scire quid sentias. \n Egone quaeris, inquit, quid sentiam? quos bonos\nviros, fortes, iustos, moderatos aut audivimus in re publica fuisse aut ipsi vidimus, qui sine ulla doctrina naturam ipsam secuti multa laudabilia fecerunt, eos melius\na natura institutos fuisse, quam institui potuissent a\nphilosophia, si ullam aliam probavissent praeter eam,\nquae nihil aliud in bonis haberet nisi honestum, nihil\nnisi turpe in malis; ceterae philosophorum disciplinae,\nomnino alia magis alia, sed tamen omnes, quae rem\nullam virtutis expertem aut in bonis aut in malis numerent, eas non modo nihil adiuvare arbitror neque\nfirmare, quo meliores simus, sed ipsam depravare naturam. nam nisi hoc optineatur, id solum bonum esse,\nquod honestum sit, nullo modo probari possit beatam\nvitam virtute effici. quod si ita sit, cur opera philosophiae sit danda nescio. si enim sapiens aliquis miser\nesse possit, ne ego istam gloriosam memorabilemque\nvirtutem non magno aestimandam putem.\n \n \n ",
            "11":"\n \n\nQuae adhuc, Cato, a te dicta sunt, eadem, inquam,\ndicere posses, si sequerere Pyrrhonem aut Aristonem.\nnec enim ignoras his istud honestum non summum \nmodo, sed etiam, ut tu vis, solum bonum videri. quod\nsi ita est, sequitur id ipsum, quod te velle video, omnes\nsemper beatos esse sapientes. hosne igitur laudas et hanc\neorum, inquam, sententiam sequi nos censes oportere? \n Minime vero istorum quidem, inquit. cum enim virtutis hoc proprium sit, earum rerum, quae secundum\nnaturam sint, habere delectum, qui omnia sic exaequaverunt, ut in utramque partem ita paria redderent,\nuti nulla selectione uterentur, hi virtutem ipsam sustulerunt.\n \n ",
            "12":"\n \n\nIstud quidem, inquam, optime dicis, sed quaero nonne\ntibi faciendum idem sit nihil dicenti bonum, quod non\nrectum honestumque sit, reliquarum rerum discrimen\nomne tollenti. \n Si quidem, inquit, tollerem, sed relinquo.\n \n Quonam modo?\n\n \n ",
            "13":"\n inquam. si una virtus, unum istud,\nquod honestum appellas, rectum, laudabile, decorum—\nerit enim notius quale sit pluribus notatum vocabulis\nidem declarantibus—, id ergo, inquam, si solum est\nbonum, quid habebis praeterea, quod sequare? aut, si\nnihil malum, nisi quod turpe, inhonestum, indecorum,\npravum, flagitiosum, foedum—ut hoc quoque pluribus\nnominibus insigne faciamus—, quid praeterea dices esse\nfugiendum? \n Non ignoranti tibi, inquit, quid sim dicturus, sed aliquid, ut ego suspicor, ex mea brevi responsione arripere cupienti non respondebo ad singula, explicabo\npotius, quoniam otiosi sumus, nisi alienum putas, totam\nZenonis Stoicorumque sententiam. \n Minime id quidem, inquam, alienum, multumque ad\nea, quae quaerimus, explicatio tua ista profecerit. \n \n ",
            "14":"\n \n\nExperiamur igitur, inquit, etsi habet haec Stoicorum\nratio difficilius quiddam et obscurius. nam cum in\nGraeco sermone haec ipsa quondam rerum nomina novarum * * non videbantur, quae nunc consuetudo diuturna trivit; quid censes in Latino fore? \n Facillimum id quidem est, inquam. si enim Zenoni\nlicuit, cum rem aliquam invenisset inusitatam, inauditum quoque ei rei nomen inponere, cur non liceat Catoni? nec tamen exprimi verbum e verbo necesse erit,\nut interpretes indiserti solent, cum sit verbum, quod\nidem declaret, magis usitatum. equidem soleo etiam\nquod uno Graeci, si aliter non possum, idem pluribus\nverbis exponere. et tamen puto concedi nobis oportere\nut Graeco verbo utamur, si quando minus occurret Latinum, ne hoc ephippiis et acratophoris potius\nquam proe+gmenis et apoproe+gmenis concedatur;\nquamquam haec quidem praeposita recte et reiecta\ndicere licebit.\n \n ",
            "15":"\n \n\nBene facis, inquit, quod me adiuvas, et istis quidem,\nquae modo dixisti, utar potius Latinis, in ceteris subvenies, si me haerentem videbis. \n Sedulo, inquam, faciam. sed 'fortuna fortis'; quare\nconare, quaeso. quid enim possumus hoc agere divinius? \n \n Placet his, inquit, quorum ratio mihi probatur, simulatque natum sit animal—hinc enim est ordiendum —, ipsum sibi conciliari et commendari ad se\nconservandum et ad suum statum eaque, quae conservantia\n \n sint eius status, diligenda, alienari autem ab interitu iisque rebus, quae interitum videantur adferre.\nid ita esse sic probant, quod ante, quam voluptas aut\ndolor attigerit, salutaria appetant parvi aspernenturque\ncontraria, quod non fieret, nisi statum suum diligerent,\ninteritum timerent. fieri autem non posset ut appeterent aliquid, nisi sensum haberent sui eoque se diligerent. ex quo intellegi debet principium ductum esse\na se diligendo.\n\n \n ",
            "16":"\n in principiis autem naturalibus diligendi sui \n plerique Stoici non putant voluptatem esse\nponendam. quibus ego vehementer adsentior, ne, si\nvoluptatem natura posuisse in iis rebus videatur, quae\nprimae appetuntur, multa turpia sequantur. satis esse\nautem argumenti videtur quam ob rem illa, quae prima\nsunt adscita natura, diligamus, quod est nemo, quin,\ncum utrumvis liceat, aptas malit et integras omnis partis\ncorporis quam, eodem usu, inminutas aut detortas habere. rerum autem cognitiones, quas vel comprehensiones vel perceptiones vel, si haec verba aut\nminus placent aut minus intelleguntur, katalh/yeis appellemus licet, eas igitur ipsas propter se adsciscendas\narbitramur, quod habeant quiddam in se quasi complexum et continens veritatem. id autem in parvis intellegi potest, quos delectari videamus, etiamsi eorum\nnihil intersit, si quid ratione per se ipsi invenerint.\n\n \n ",
            "17":"\n artis\netiam ipsas propter se adsumendas putamus, cum quia\nsit in iis aliquid dignum adsumptione, tum quod constent ex cognitionibus et contineant quiddam in se ratione constitutum et via. a falsa autem adsensione\nmagis nos alienatos esse quam a ceteris rebus, quae\nsint contra naturam, arbitrantur. iam membrorum, id\nest partium corporis, alia videntur propter eorum usum\na natura esse donata, ut manus, crura, pedes, ut ea, \n \nquae sunt intus in corpore, quorum utilitas quanta sit\na medicis etiam disputatur, alia autem nullam ob utilitatem quasi ad quendam ornatum, ut cauda pavoni,\nplumae versicolores columbis, viris mammae atque\nbarba.\n\n \n ",
            "18":"\n Haec dicuntur fortasse ieiunius; sunt enim quasi\nprima elementa naturae, quibus ubertas orationis adhiberi vix potest, nec equidem eam cogito consectari.\nverum tamen cum de rebus grandioribus dicas, ipsae\nres verba rapiunt; ita fit cum gravior, tum etiam splendidior oratio. \n Est, ut dicis, inquam. sed tamen omne, quod de re\nbona dilucide dicitur, mihi praeclare dici videtur. istius\nmodi autem res dicere ornate velle puerile est, plane\nautem et perspicue expedire posse docti et intellegentis viri.\n \n \n ",
            "19":"\n \n\nProgrediamur igitur, quoniam, inquit, ab his principiis naturae discessimus, quibus congruere debent quae\nsequuntur. sequitur autem haec prima divisio: Aestimabile esse dicunt—sic enim, ut opinor, appellemus —\nid, quod aut ipsum secundum naturam sit aut tale quid\nefficiat, ut selectione dignum propterea sit, quod aliquod pondus habeat dignum aestimatione, quam illi\n a)ci/an vocant, contraque inaestimabile, quod sit superiori contrarium. initiis igitur ita constitutis, ut ea, quae\nsecundum naturam sunt, ipsa propter se sumenda sint\ncontrariaque item reicienda, primum est officium—id\nenim appello kaqh=kon —, ut se conservet in naturae\nstatu, deinceps ut ea teneat, quae secundum naturam\nsint, pellatque contraria. qua inventa selectione et item\nreiectione sequitur deinceps cum officio selectio, deinde\nea perpetua, tum ad extremum constans consentaneaque\n \n naturae, in qua primum inesse incipit et intellegi, \nquid sit, quod vere bonum possit dici.\n\n \n ",
            "20":"\n prima est enim\nconciliatio hominis ad ea, quae sunt secundum naturam.\nsimul autem cepit intellegentiam vel notionem potius,\nquam appellant e)/nnoian illi, viditque rerum agendarum\nordinem et, ut ita dicam, concordiam, multo eam pluris\naestimavit quam omnia illa, quae prima dilexerat, atque\nita cognitione et ratione collegit, ut statueret in eo collocatum summum illud hominis per se laudandum et expetendum bonum, quod cum positum sit in eo, quod\n o(mologi/an Stoici, nos appellemus convenientiam, si\nplacet,—cum igitur in eo sit id bonum, quo omnia\nreferenda sint, honeste facta ipsumque honestum, quod\nsolum in bonis ducitur, quamquam post oritur, tamen\nid solum vi sua et dignitate expetendum est; eorum\nautem, quae sunt prima naturae, propter se nihil est\nexpetendum.\n\n \n ",
            "21":"\n cum vero illa, quae officia esse dixi, proficiscantur ab initiis naturae, necesse est ea ad haec \nreferri, ut recte dici possit omnia officia eo referri, ut\nadipiscamur principia naturae, nec tamen ut hoc sit\nbonorum ultimum, propterea quod non inest in primis\nnaturae conciliationibus honesta actio; consequens enim\nest et post oritur, ut dixi. est tamen ea secundum naturam multoque nos ad se expetendam magis hortatur quam superiora omnia. \n Sed ex hoc primum error tollendus est, ne quis sequi\nexistimet, ut duo sint ultima bonorum. etenim, si cui\npropositum sit conliniare hastam aliquo aut sagittam,\nsicut nos ultimum in bonis dicimus, sic illi facere omnia, quae possit, ut conliniet \n huic in eius modi similitudine\n \n omnia sint facienda, ut conliniet, et tamen, ut\nomnia faciat, quo propositum adsequatur, sit hoc quasi\nultimum, quale nos summum in vita bonum dicimus,\nillud autem, ut feriat, quasi seligendum, non expetendum.\n \n \n ",
            "22":"\n \n\nCum autem omnia officia a principiis naturae proficiscantur, ab isdem necesse est proficisci ipsam sapientiam. sed quem ad modum saepe fit, ut is, qui commendatus sit alicui, pluris eum faciat, cui commendatus\nsit, quam illum, a quo, sic minime mirum est primo\nnos sapientiae commendari ab initiis naturae, post autem\nipsam sapientiam nobis cariorem fieri, quam illa sint,\na quibus ad hanc venerimus. atque ut membra nobis\nita data sunt, ut ad quandam rationem vivendi data\nesse appareant, sic appetitio animi, quae o(rmh/ Graece\nvocatur, non ad quodvis genus vitae, sed ad quandam\nformam vivendi videtur data, itemque et ratio et perfecta ratio.\n\n \n ",
            "23":"\n ut enim histrioni actio, saltatori motus non\nquivis, sed certus quidam est datus, sic vita agenda est\ncerto genere quodam, non quolibet; quod genus conveniens consentaneumque dicimus. nec enim gubernationi aut medicinae similem sapientiam esse arbitramur, sed actioni illi potius, quam modo dixi, et saltationi, ut in ipsa insit, non foris petatur extremum, id\nest artis effectio. et tamen est etiam aliqua cum his\nipsis artibus sapientiae dissimilitudo, propterea quod\nin illis quae recte facta sunt non continent tamen omnes partes, e quibus constant; quae autem nos aut recta\naut recte facta dicamus, si placet, illi autem appellant\n katorqw/mata , omnes numeros virtutis continent. sola\nenim sapientia in se tota conversa est, quod idem in\nceteris artibus non fit.\n\n \n ",
            "24":"\n Inscite autem medicinae et gubernationis ultimum cum ultimo sapientiae comparatur. \nsapientia enim et animi magnitudinem complectitur et\niustitiam, et ut omnia, quae homini accidant, infra se\nesse iudicet, quod idem ceteris artibus non contingit. \ntenere autem virtutes eas ipsas, quarum modo feci mentionem, nemo poterit, nisi statuerit nihil esse, quod intersit aut differat aliud ab alio, praeter honesta et turpia.\n \n ",
            "25":"\n \n\nVideamus nunc, quam sint praeclare illa his, quae\niam posui, consequentia. cum enim hoc sit extremum\n—sentis enim, credo, me iam diu, quod te/los \n Graeci\ndicant, id dicere tum extremum, tum ultimum, tum\nsummum; licebit etiam finem pro extremo aut ultimo\ndicere—, cum igitur hoc sit extremum, congruenter\nnaturae convenienterque vivere, necessario sequitur omnes sapientes semper feliciter, absolute, fortunate vivere,\nnulla re impediri, nulla prohiberi, nulla egere. quod\nautem continet non magis eam disciplinam, de qua loquor, quam vitam fortunasque nostras, id est ut, quod\nhonestum sit, id solum bonum iudicemus, potest id\nquidem fuse et copiose et omnibus electissimis verbis\ngravissimisque sententiis rhetorice et augeri et ornari,\nsed consectaria me Stoicorum brevia et acuta delectant.\n\nconcluduntur igitur eorum argumenta sic:\n\t \n \n ",
            "26":"\n Quod est\nbonum, omne laudabile est; quod autem laudabile est,\nomne est honestum; bonum igitur quod est, honestum\nest. satisne hoc conclusum videtur? certe; quod enim\nefficiebatur ex iis duobus, quae erant sumpta, in eo\nvides esse conclusum. duorum autem, e quibus effecta\nconclusio est, contra superius dici solet non omne bonum esse laudabile. nam quod laudabile sit honestum\nesse conceditur. illud autem perabsurdum, bonum esse\naliquid, quod non expetendum sit, aut expetendum,\nquod non placens, aut, si id, non etiam diligendum;\nergo et probandum; ita etiam laudabile; id autem honestum.\n \n ita fit, ut, quod bonum sit, id etiam honestum\nsit.\n\n \n ",
            "27":"\n Deinde quaero, quis aut de misera vita possit gloriari aut de non beata. de sola igitur beata. ex quo efficitur gloriatione, ut ita dicam, dignam esse beatam\nvitam, quod non possit nisi honestae vitae iure contingere. ita fit, ut honesta vita beata vita sit. Et quoniam is, cui contingit ut iure laudetur, habet insigne\nquiddam ad decus et ad gloriam, ut ob ea, quae tanta\nsint, beatus dici iure possit, idem de vita talis viri rectissime dicetur. ita, si beata vita honestate cernitur,\nquod honestum est, id bonum solum habendum est.\n\nQuid vero? \n\n \n ",
            "28":"\n negarine ullo modo possit numquam \n \nquemquam stabili et firmo et magno animo, quem fortem virum dicimus, effici posse, nisi constitutum sit non\nesse malum dolorem? ut enim qui mortem in malis\nponit non potest eam non timere, sic nemo ulla in re\npotest id, quod malum esse decreverit, non curare idque contemnere. quo posito et omnium adsensu adprobato illud adsumitur, eum, qui magno sit animo atque forti, omnia, quae cadere in hominem possint, despicere ac pro nihilo putare. quae cum ita sint, effectum\nest nihil esse malum, quod turpe non sit. Atque iste\nvir altus et excellens, magno animo, vere fortis, infra\nse omnia humana ducens, is, inquam, quem efficere\nvolumus, quem quaerimus, certe et confidere sibi debet\nac suae vitae et actae et consequenti et bene de sese\niudicare statuens nihil posse mali incidere sapienti. ex\nquo intellegitur idem illud, solum bonum esse, quod\nhonestum sit, idque esse beate vivere: honeste, id est\ncum virtute, vivere.\n \n \n ",
            "29":"\n \n\nNec vero ignoro varias philosophorum fuisse sententias, eorum dico, qui summum bonum, quod ultimum\n \n appello, in animo ponerent. quae quamquam\nvitiose quidam secuti sunt, tamen non modo iis tribus,\nqui virtutem a summo bono segregaverunt, cum aut\nvoluptatem aut vacuitatem doloris aut prima naturae\nin summis bonis ponerent, sed etiam alteris tribus, qui\nmancam fore putaverunt sine aliqua accessione virtutem ob eamque rem trium earum rerum, quas supra\ndixi, singuli singulas addiderunt,—his tamen omnibus\neos antepono, cuicuimodi sunt, qui summum bonum\nin animo atque in virtute posuerunt.\n\n \n ",
            "30":"\n sed sunt tamen\nperabsurdi et ii, qui cum scientia vivere ultimum bonorum, et qui nullam rerum differentiam esse dixerunt,\natque ita sapientem beatum fore, nihil aliud alii momento ullo anteponentem, et qui , ut quidam Academici constituisse dicuntur, extremum bonorum et summum munus esse sapientis obsistere visis adsensusque\nsuos firme sustinere. his singulis copiose responderi\nsolet, sed quae perspicua sunt longa esse non debent.\nquid autem apertius quam, si selectio nulla sit ab iis\nrebus, quae contra naturam sint, earum rerum, quae\nsint secundum naturam, fore ut \n tollatur omnis ea,\nquae quaeratur laudeturque, prudentia? \n Circumscriptis igitur iis sententiis, quas posui, et iis,\nsi quae similes earum sunt, relinquitur ut summum bonum sit vivere scientiam adhibentem earum rerum, quae\nnatura eveniant, seligentem quae secundum naturam\net quae contra naturam sint reicientem, id est convenienter congruenterque naturae vivere.\n \n ",
            "31":"\n \n\nSed in ceteris artibus cum dicitur artificiose, posterum quodam modo et consequens putandum est, quod \nilli e)pigennhmatiko/n appellant; cum autem in quo sapienter dicimus, id a primo rectissime dicitur. quicquid enim a sapientia proficiscitur, id continuo debet\nexpletum esse omnibus suis partibus; in eo enim positum est id, quod dicimus esse expetendum. nam ut\npeccatum est patriam prodere, parentes violare, fana\ndepeculari, quae sunt in effectu, \n sic timere, sic maerere,\nsic in libidine esse peccatum est etiam sine effectu.\nverum ut haec non in posteris et in consequentibus,\nsed in primis continuo peccata sunt, sic ea, quae proficiscuntur a virtute, susceptione prima, non perfectione\nrecta sunt iudicanda.\n \n \n ",
            "32":"\n \n\nBonum autem, quod in hoc sermone totiens usurpatum est, id etiam definitione explicatur. sed eorum\ndefinitiones paulum oppido inter se differunt et tamen\neodem spectant. ego adsentior Diogeni, qui bonum\ndefinierit id, quod esset natura absolutum. id autem\nsequens illud etiam, quod prodesset— w)fe/lhma enim\nsic appellemus—, motum aut statum esse dixit e natura absoluto. cumque rerum notiones in animis fiant,\nsi aut usu aliquid cognitum sit aut coniunctione aut\nsimilitudine aut collatione rationis, hoc quarto, quod\nextremum posui, boni notitia facta est. cum enim ab\niis rebus, quae sunt secundum naturam, ascendit animus collatione rationis, tum ad notionem boni pervenit.\n \n ",
            "33":"\n \n\nhoc autem ipsum bonum non accessione neque crescendo\naut cum ceteris comparando, sed propria vi sua et sentimus et appellamus bonum. ut enim mel, etsi dulcissimum est, suo tamen proprio genere saporis, non comparatione\n \n cum aliis dulce esse sentitur, sic bonum hoc,\nde quo agimus, est illud quidem plurimi aestimandum,\nsed ea aestimatio genere valet, non magnitudine. nam\ncum aestimatio, quae a)ci/a dicitur, neque in bonis numerata sit nec rursus in malis, quantumcumque eo addideris, in suo genere manebit. alia est igitur propria\naestimatio virtutis, quae genere, non crescendo valet.\n \n ",
            "34":"\n \n\nNec vero perturbationes animorum, quae vitam insipientium miseram acerbamque reddunt, quas Graeci pa/-\nqh appellant—poteram ego verbum ipsum interpretans\nmorbos appellare, sed non conveniret ad omnia; quis\nenim misericordiam aut ipsam iracundiam morbum solet\ndicere? at illi dicunt pa/qos . sit igitur perturbatio, quae\nnomine ipso vitiosa declarari videtur nec eae perturbationes vi aliqua naturali moventur . omnesque eae \nsunt genere quattuor, partibus plures, aegritudo, formido,\nlibido, quamque Stoici communi nomine corporis et\nanimi h(donh/n appellant, ego malo laetitiam appellare,\nquasi gestientis animi elationem voluptariam. perturbationes autem nulla naturae vi commoventur, omniaque ea sunt opiniones ac iudicia levitatis. itaque his\nsapiens semper vacabit.\n \n \n ",
            "35":"\n \n\nOmne autem, quod honestum sit, id esse propter se\nexpetendum commune nobis est cum multorum aliorum\nphilosophorum sententiis. praeter enim tres disciplinas,\nquae virtutem a summo bono excludunt, ceteris omnibus philosophis haec est tuenda sententia, maxime tamen his Stoicis , qui nihil aliud in bonorum numero \nnisi honestum esse voluerunt. sed haec quidem est\nperfacilis et perexpedita defensio. quis est enim, aut\nquis umquam fuit aut avaritia tam ardenti aut tam effrenatis cupiditatibus, ut eandem illam rem, quam adipisci\n \n scelere quovis velit, non multis partibus malit ad\nsese etiam omni inpunitate proposita sine facinore quam\nillo modo pervenire?\n\n \n ",
            "36":"\n quam vero utilitatem aut quem\nfructum petentes scire cupimus illa, quae occulta nobis\nsunt, quo modo moveantur quibusque de causis ea\n quae versantur in caelo? quis autem tam agrestibus\ninstitutis vivit, aut quis se contra studia naturae tam \nvehementer obduravit, ut a rebus cognitione dignis abhorreat easque sine voluptate aut utilitate aliqua non\nrequirat et pro nihilo putet? aut quis est, qui maiorum,\naut Africanorum aut eius, quem tu in ore semper habes,\nproavi mei, ceterorumque virorum fortium atque omni \nvirtute praestantium facta, dicta, consilia cognoscens\nnulla animo afficiatur voluptate?\n\n \n ",
            "37":"\n quis autem honesta\nin familia institutus et educatus ingenue non ipsa turpitudine, etiamsi eum laesura non sit, offenditur? quis\nanimo aequo videt eum, quem inpure ac flagitiose putet\nvivere? quis non odit sordidos, vanos, leves, futtiles?\nquid autem dici poterit, si turpitudinem non ipsam per\nse fugiendam esse statuemus, quo minus homines tenebras et solitudinem nacti nullo dedecore se abstineant,\nnisi eos per se foeditate sua turpitudo ipsa deterreat?\nInnumerabilia dici possunt in hanc sententiam, sed non\nnecesse est. Nihil est enim, de quo minus dubitari possit,\nquam et honesta expetenda per se et eodem modo turpia per se esse fugienda.\n \n ",
            "38":"\n \n\nConstituto autem illo, de quo ante diximus, quod\nhonestum esset, id esse solum bonum, intellegi necesse\nest pluris id, quod honestum sit, aestimandum esse\nquam illa media, quae ex eo comparentur. stultitiam\nautem et timiditatem et iniustitiam et intemperantiam \ncum dicimus esse fugiendas propter eas res, quae ex\nipsis eveniant, non ita dicimus, ut cum illo, quod positum est, solum id esse malum, quod turpe sit, haec\npugnare videatur oratio, propterea quod ea non ad corporis incommodum referuntur, sed ad turpes actiones,\nquae oriuntur e vitiis. quas enim kaki/as Graeci appellant, vitia malo quam malitias nominare.\n \n \n ",
            "39":"\n \n\nNe tu, inquam, Cato, verbis illustribus et id, quod\nvis, declarantibus! itaque mihi videris Latine docere\nphilosophiam et ei quasi civitatem dare. quae quidem\nadhuc peregrinari Romae videbatur nec offerre sese\nnostris sermonibus, et ista maxime propter limatam\nquandam et rerum et verborum tenuitatem. scio enim\nesse quosdam, qui quavis lingua philosophari possint;\nnullis enim partitionibus, nullis definitionibus utuntur\nipsique dicunt ea se modo probare, quibus natura tacita adsentiatur. itaque in rebus minime obscuris non\nmultus est apud eos disserendi labor. quare attendo\nte studiose et, quaecumque rebus iis, de quibus hic\nsermo est, nomina inponis, memoriae mando; mihi enim\nerit isdem istis fortasse iam utendum. Virtutibus igitur\nrectissime mihi videris et ad consuetudinem nostrae\norationis vitia posuisse contraria. quod enim vituperabile est per se ipsum, id eo ipso vitium nominatum\nputo, vel etiam a vitio dictum vituperari. sin kaki/an \nmalitiam dixisses, ad aliud nos unum certum vitium\nconsuetudo Latina traduceret. nunc omni virtuti vitium\ncontrario nomine opponitur.\n \n ",
            "40":"\n \nTum ille:\n\nHis igitur ita positis, inquit, sequitur magna\ncontentio, quam tractatam a Peripateticis mollius—est\nenim eorum consuetudo dicendi non satis acuta propter \nignorationem dialecticae—Carneades tuus egregia quadam exercitatione in dialecticis summaque eloquentia\nrem in summum discrimen adduxit, propterea quod\npugnare non destitit in omni hac quaestione, quae de\nbonis et malis appelletur, non esse rerum Stoicis cum\nPeripateticis controversiam, sed nominum. mihi autem\nnihil tam perspicuum videtur, quam has sententias eorum\nphilosophorum re inter se magis quam verbis dissidere;\nmaiorem multo inter Stoicos et Peripateticos rerum esse\naio discrepantiam quam verborum, quippe cum Peripatetici omnia, quae ipsi bona appellant, pertinere dicant ad beate vivendum, nostri non ex omni, quod \naestimatione aliqua dignum sit, compleri vitam beatam\nputent.\n \n \n ",
            "41":"\n \nAn vero certius quicquam potest esse quam illorum\nratione, qui dolorem in malis ponunt, non posse sapientem beatum esse, cum eculeo torqueatur?\n\neorum\nautem, qui dolorem in malis non habent, ratio certe\ncogit ut in omnibus tormentis conservetur beata vita \nsapienti. etenim si dolores eosdem tolerabilius patiuntur qui excipiunt eos pro patria quam qui leviore de\ncausa, opinio facit, non natura, vim doloris aut maiorem\naut minorem.\n\n \n ",
            "42":"\n Ne illud quidem est consentaneum, ut,\nsi, cum tria genera bonorum sint, quae sententia est\nPeripateticorum, eo beatior quisque sit, quo sit corporis aut externis bonis plenior, ut hoc idem adprobandum sit nobis, ut, qui plura habeat ea, quae in corpore\nmagni aestimantur, sit beatior. illi enim corporis commodis compleri vitam beatam putant, nostri nihil minus.\nnam cum ita placeat, ne eorum quidem bonorum, quae \nnos bona vere appellemus, frequentia beatiorem vitam\nfieri aut magis expetendam aut pluris aestimandam,\ncerte minus ad beatam vitam pertinet multitudo corporis commodorum.\n\n \n ",
            "43":"\n etenim, si et sapere expetendum\nsit et valere, coniunctum utrumque magis expetendum\nsit quam sapere solum, neque tamen, si utrumque sit\naestimatione dignum, pluris sit coniunctum quam sapere ipsum separatim. nam qui valitudinem aestimatione\naliqua dignam iudicamus neque eam tamen in bonis\nponimus, idem censemus nullam esse tantam aestimationem, ut ea virtuti anteponatur. quod idem Peripatetici non tenent, quibus dicendum est, quae et honesta\nactio sit et sine dolore, eam magis esse expetendam,\nquam si esset eadem actio cum dolore. nobis aliter\nvidetur, recte secusne, postea; sed potestne rerum maior\nesse dissensio?\n \n \n ",
            "44":"\n \n\nUt enim obscuratur et offunditur luce solis lumen\nlucernae, et ut interit in magnitudine maris Aegaei \nstilla mellis, et ut in divitiis Croesi teruncii accessio et\ngradus unus in ea via, quae est hinc in Indiam, sic,\ncum sit is bonorum finis, quem Stoici dicunt, omnis\nista rerum corporearum aestimatio splendore virtutis et\nmagnitudine obscuretur et obruatur atque intereat necesse est. et quem ad modum oportunitas—sic enim\nappellemus eu)kairi/an —non fit maior productione temporis—habent enim suum modum, quae oportuna dicuntur—, sic recta effectio— kato/rqwsin enim ita\nappello, quoniam rectum factum kato/rqwma —, recta\nigitur effectio, item convenientia, denique ipsum bonum,\nquod in eo positum est, ut naturae consentiat, crescendi \naccessionem nullam habet.\n\n \n ",
            "45":"\n ut enim oportunitas illa,\nsic haec, de quibus dixi, non fiunt temporis productione\nmaiora, ob eamque causam Stoicis non videtur optabilior nec magis expetenda beata vita, si sit longa, quam\nsi brevis, utunturque simili: ut, si cothurni laus illa esset,\nad pedem apte convenire, neque multi cothurni paucis\nanteponerentur nec maiores minoribus, sic, quorum omne\nbonum convenientia atque oportunitate finitur, nec plura\npaucioribus nec longinquiora brevioribus anteponent. \n\nNec vero satis acute dicunt:\n\n \n ",
            "46":"\n si bona valitudo pluris\naestimanda sit longa quam brevis, sapientiae quoque\nusus longissimus quisque sit plurimi. non intellegunt\nvalitudinis aestimationem spatio iudicari, virtutis oportunitate, ut videantur qui illud dicant idem hoc esse\ndicturi, bonam mortem et bonum partum meliorem\nlongum esse quam brevem. non vident alia brevitate\npluris aestimari, alia diuturnitate.\n\n \n ",
            "47":"\n itaque consentaneum\nest his, quae dicta sunt, ratione illorum, qui illum bonorum finem, quod appellamus extremum, quod ultimum, crescere putent posse—isdem placere esse alium\nalio et sapientiorem itemque alium magis alio vel peccare vel recte facere, quod nobis non licet dicere, qui\ncrescere bonorum finem non putamus. ut enim qui\ndemersi sunt in aqua nihilo magis respirare possunt,\nsi non longe absunt a summo, ut iam iamque possint\nemergere, quam si etiam tum essent in profundo, nec\ncatulus ille, qui iam adpropinquat ut videat, plus cernit\nquam is, qui modo est natus, item qui processit aliquantum ad virtutis habitum nihilo minus in miseria\nest quam ille, qui nihil processit. \n \n Haec mirabilia videri intellego, sed cum certe superiora firma ac vera sint, his autem ea consentanea \net consequentia, ne de horum quidem est veritate dubitandum. sed quamquam negant nec virtutes nec vitia\ncrescere, tamen utrumque eorum fundi quodam modo\net quasi dilatari putant.\n \n Divitias autem Diogenes censet eam modo vim habere, ut quasi duces sint ad voluptatem et ad valitudinem bonam;\n\n \n ",
            "48":"\n sed, etiam uti ea contineant, non idem\nfacere eas in virtute neque in ceteris artibus, ad quas\nesse dux pecunia potest, continere autem non potest,\nitaque, si voluptas aut si bona valitudo sit in bonis,\ndivitias quoque in bonis esse ponendas, at, si sapientia\nbonum sit, non sequi ut etiam divitias bonum esse\ndicamus. neque ab ulla re, quae non sit in bonis, id, \nquod sit in bonis, contineri potest, ob eamque causam,\nquia cognitiones comprehensionesque rerum, e quibus\nefficiuntur artes, adpetitionem movent, cum divitiae non\nsint in bonis, nulla ars divitiis contineri potest.\n\n \n ",
            "49":"\n quod\nsi de artibus concedamus, virtutis tamen non sit eadem\nratio, propterea quod haec plurimae commentationis et\nexercitationis indigeat, quod idem in artibus non sit,\net quod virtus stabilitatem, firmitatem, constantiam totius vitae complectatur, nec haec eadem in artibus esse\nvideamus. \n Deinceps explicatur differentia rerum, quam si non\nullam esse diceremus, confunderetur omnis vita, ut ab\nAristone, neque ullum sapientiae munus aut opus inveniretur, cum inter res eas, quae ad vitam degendam\npertinerent, nihil omnino interesset, neque ullum dilectum adhiberi oporteret. itaque cum esset satis constitutum\n \n id solum esse bonum, quod esset honestum,\net id malum solum, quod turpe, tum inter illa, quae\nnihil valerent ad beate misereve vivendum, aliquid tamen, quod differret, esse voluerunt, ut essent eorum\nalia aestimabilia, alia contra, alia neutrum. \n\n \n ",
            "50":"\n quae autem\naestimanda essent, eorum in aliis satis esse causae,\nquam ob rem quibusdam anteponerentur, ut in valitudine, ut in integritate sensuum, ut in doloris vacuitate,\nut gloriae, divitiarum, similium rerum, alia autem non\nesse eius modi, itemque eorum, quae nulla aestimatione\ndigna essent, partim satis habere causae, quam ob rem\nreicerentur, ut dolorem, morbum, sensuum amissionem,\npaupertatem, ignominiam, similia horum, partim non\nitem. hinc est illud exortum, quod Zeno prohgme/non ,\ncontraque quod a)poprohgme/non nominavit, cum uteretur\nin lingua copiosa factis tamen nominibus ac novis, quod\nnobis in hac inopi lingua non conceditur; quamquam\ntu hanc copiosiorem etiam soles dicere. Sed non alienum est, quo facilius vis verbi intellegatur, rationem\nhuius verbi faciendi Zenonis exponere.\n \n \n ",
            "51":"\n \n\nUt enim, inquit, nemo dicit in regia regem ipsum\nquasi productum esse ad dignitatem (id est enim \n prohgme/non ), sed eos, qui in aliquo honore sunt, quorum ordo\nproxime accedit, ut secundus sit, ad regium principatum,\nsic in vita non ea, quae primo loco sunt, sed ea, quae \nsecundum locum optinent, prohgme/na , id est producta, \nnominentur; quae vel ita appellemus—id erit verbum\ne verbo—vel promota et remota vel, ut dudum\ndiximus, praeposita vel praecipua, et illa reiecta.\nre enim intellecta in verborum usu faciles esse debemus.\n \n ",
            "52":"\n \n\nquoniam autem omne, quod est bonum, primum locum\ntenere dicimus, necesse est nec bonum esse nec malum\nhoc, quod praepositum vel praecipuum nominamus.\nidque ita definimus; quod sit indifferens cum aestimatione mediocri; quod enim illi a)dia/foron dicunt, id mihi\nita occurrit, ut indifferens dicerem. neque enim illud\nfieri poterat ullo modo, ut nihil relinqueretur in mediis,\nquod aut secundum naturam esset aut contra, nec, cum\nid relinqueretur, nihil in his poni, quod satis aestimabile esset, nec hoc posito non aliqua esse praeposita.\n\nrecte igitur haec facta distinctio est, atque etiam ab\niis, quo facilius res perspici possit, hoc simile ponitur:\n\n \n ",
            "53":"\n Ut enim, inquiunt, si hoc fingamus esse quasi finem et\nultimum, ita iacere talum, ut rectus adsistat, qui ita talus\nerit iactus, ut cadat rectus, praepositum quiddam habebit ad finem, qui aliter, contra, neque tamen illa praepositio tali ad eum, quem dixi, finem pertinebit, sic ea,\nquae sunt praeposita, referuntur illa quidem ad finem,\nsed ad eius vim naturamque nihil pertinent.\n\n \n ",
            "54":"\n Sequitur\nilla divisio, ut bonorum alia sint ad illud ultimum pertinentia (sic enim appello, quae telika/ dicuntur; nam\nhoc ipsum instituamus, ut placuit, pluribus verbis dicere, quod uno non poterimus, ut res intellegatur), alia\nautem efficientia, quae Graeci poihtika/ , alia utrumque. de pertinentibus nihil est bonum praeter actiones\nhonestas, de efficientibus nihil praeter amicum, sed et\npertinentem et efficientem sapientiam volunt esse. nam\nquia sapientia est conveniens actio, est in illo pertinenti\n \n genere, quod dixi; quod autem honestas actiones\nadfert et efficit, id efficiens dici potest. \n \n \n ",
            "55":"\n \nHaec, quae praeposita dicimus, partim sunt per se\nipsa praeposita, partim quod aliquid efficiunt, partim\nutrumque, per se, ut quidam habitus oris et vultus, ut\nstatus, ut motus, in quibus sunt et praeponenda quaedam et reicienda;\n\nalia ob eam rem praeposita dicentur,\nquod ex se aliquid efficiant, ut pecunia, alia autem ob\nutramque rem, ut integri sensus, ut bona valitudo.\n\n \n ",
            "56":"\n De\nbona autem fama—quam enim appellant eu)doci/an ,\naptius est bonam famam hoc loco appellare quam\ngloriam—Chrysippus quidem et Diogenes detracta \nutilitate ne digitum quidem eius causa porrigendum\nesse dicebant; quibus ego vehementer assentior. qui\nautem post eos fuerunt, cum Carneadem sustinere non\npossent, hanc, quam dixi, bonam famam ipsam propter\nse praepositam et sumendam esse dixerunt, esseque \nhominis ingenui et liberaliter educati velle bene audire\na parentibus, a propinquis, a bonis etiam viris, idque\npropter rem ipsam, non propter usum, dicuntque, ut \nliberis consultum velimus, etiamsi postumi futuri sint,\npropter ipsos, sic futurae post mortem famae tamen\nesse propter rem, etiam detracto usu, consulendum.\n \n ",
            "57":"\n \n\nSed cum, quod honestum sit, id solum bonum esse\ndicamus, consentaneum tamen est fungi officio, cum id\nofficium nec in bonis ponamus nec in malis. est enim\naliquid in his rebus probabile, et quidem ita, ut eius\nratio reddi possit, ergo ut etiam probabiliter acti ratio\nreddi possit. est autem officium, quod ita factum est,\nut eius facti probabilis ratio reddi possit. ex quo intellegitur officium medium quiddam esse, quod neque\nin bonis ponatur neque in contrariis. quoniamque in \niis rebus, quae neque in virtutibus sunt neque in vitiis,\nest tamen quiddam, quod usui possit esse, tollendum\nid non est. est autem eius generis actio quoque quaedam, et quidem talis, ut ratio postulet agere aliquid et\nfacere eorum. quod autem ratione actum est, id officium\nappellamus. est igitur officium eius generis, quod nec\nin bonis ponatur nec in contrariis.\n \n \n ",
            "58":"\n \n\nAtque perspicuum etiam illud est, in istis rebus mediis aliquid agere sapientem. iudicat igitur, cum agit,\nofficium illud esse. quod quoniam numquam fallitur\nin iudicando, erit in mediis rebus officium. quod efficitur hac etiam conclusione rationis: Quoniam enim\nvidemus esse quiddam, quod recte factum appellemus,\nid autem est perfectum officium, erit autem etiam \ninchoatum, ut, si iuste depositum reddere in recte factis\nsit, in officiis ponatur depositum reddere; illo enim\naddito iuste fit recte factum, per se autem hoc ipsum\nreddere in officio ponitur. quoniamque non dubium\nest quin in iis, quae media dicimus, sit aliud sumendum,\naliud reiciendum, quicquid ita fit aut dicitur, omne officio continetur. ex quo intellegitur, quoniam se ipsi \nomnes natura diligant, tam insipientem quam sapientem\nsumpturum, quae secundum naturam sint, reiecturumque contraria. ita est quoddam commune officium sapientis et insipientis, ex quo efficitur versari in iis, quae\nmedia dicamus.\n \n ",
            "59":"\n \n\nSed cum ab his omnia proficiscantur officia, non sine\ncausa dicitur ad ea referri omnes nostras cogitationes,\nin his et excessum e vita et in vita mansionem. in quo\nenim plura sunt quae secundum naturam sunt, huius\nofficium est in vita manere; in quo autem aut sunt \nplura contraria aut fore videntur, huius officium est de\nvita excedere. ex quo apparet et sapientis esse aliquando officium excedere e vita, cum beatus sit, et\nstulti manere in vita, cum sit miser.\n\n \n ",
            "60":"\n nam bonum illud\net malum, quod saepe iam dictum est, postea consequitur, prima autem illa naturae sive secunda sive contraria sub iudicium sapientis et dilectum cadunt, estque\nilla subiecta quasi materia sapientiae. itaque et manendi\nin vita et migrandi ratio omnis iis rebus, quas supra\ndixi, metienda. nam neque virtute retinetur ille in \nvita, nec iis, qui sine virtute sunt, mors est oppetenda.\net saepe officium est sapientis desciscere a vita, cum\nsit beatissimus, si id oportune facere possit, quod est\nconvenienter naturae. sic enim censent, oportunitatis\nesse beate vivere. itaque a sapientia praecipitur se\nipsam, si usus sit, sapiens ut relinquat. quam ob rem\ncum vitiorum ista vis non sit, ut causam afferant mortis\nvoluntariae, perspicuum est etiam stultorum, qui idem\nmiseri sint, officium esse manere in vita, si sint in maiore parte rerum earum, quas secundum naturam esse\ndicimus. et quoniam excedens e vita et manens aeque\nmiser est nec diuturnitas magis ei vitam fugiendam\nfacit, non sine causa dicitur iis, qui pluribus naturalibus\nfrui possint, esse in vita manendum.\n \n \n ",
            "61":"\n \n\nPertinere autem ad rem arbitrantur intellegi natura\nfieri ut liberi a parentibus amentur. a quo initio profectam communem humani generis societatem persequimur. quod primum intellegi debet figura membrisque corporum, quae ipsa declarant procreandi a natura\nhabitam esse rationem. neque vero haec inter se congruere possent, ut natura et procreari vellet et diligi\nprocreatos non curaret. atque etiam in bestiis vis naturae\n \n perspici potest; quarum in fetu et in educatione\nlaborem cum cernimus, naturae ipsius vocem videmur\naudire. quare ut perspicuum est natura nos a dolore \nabhorrere, sic apparet a natura ipsa, ut eos, quos genuerimus, amemus, inpelli.\n\n \n ",
            "62":"\n ex hoc nascitur ut etiam \ncommunis hominum inter homines naturalis sit commendatio, ut oporteat hominem ab homine ob id ipsum,\nquod homo sit, non alienum videri. ut enim in membris alia sunt tamquam sibi nata, ut oculi, ut aures,\nalia etiam ceterorum membrorum usum adiuvant, ut\ncrura, ut manus, sic inmanes quaedam bestiae sibi solum natae sunt, at illa, quae in concha patula pina dicitur, isque, qui enat e concha, qui, quod eam custodit,\npinoteres vocatur in eandemque cum se recepit includitur, ut videatur monuisse ut caveret, itemque formicae, apes, ciconiae aliorum etiam causa quaedam faciunt.\nmulto haec coniunctius homines. itaque natura sumus\napti ad coetus, concilia, civitates. \n\n \n ",
            "63":"\n mundum autem censent regi numine deorum, eumque esse quasi communem urbem et civitatem hominum et deorum, et unum\nquemque nostrum eius mundi esse partem; ex quo illud\nnatura consequi, ut communem utilitatem nostrae anteponamus. ut enim leges omnium salutem singulorum\nsaluti anteponunt, sic vir bonus et sapiens et legibus\nparens et civilis officii non ignarus utilitati omnium\nplus quam unius alicuius aut suae consulit. nec magis\nest vituperandus proditor patriae quam communis utilitatis aut salutis desertor propter suam utilitatem aut\nsalutem. ex quo fit, ut laudandus is sit, qui mortem\noppetat pro re publica, quod deceat cariorem nobis \nesse patriam quam nosmet ipsos. quoniamque illa vox\ninhumana et scelerata ducitur eorum, qui negant se\nrecusare quo minus ipsis mortuis terrarum omnium deflagratio consequatur—quod vulgari quodam versu\nGraeco pronuntiari solet—, certe verum est etiam iis,\nqui aliquando futuri sint, esse propter ipsos consulendum.\n\t \n \n ",
            "64":"\n ex hac animorum affectione testamenta commendationesque morientium natae sunt. quodque nemo in\nsumma solitudine vitam agere velit ne cum infinita\nquidem voluptatum abundantia, facile intellegitur nos\nad coniunctionem congregationemque hominum et ad\nnaturalem communitatem esse natos. Inpellimur autem\nnatura, ut prodesse velimus quam plurimis in primisque\ndocendo rationibusque prudentiae tradendis.\n\n \n ",
            "65":"\n itaque\nnon facile est invenire qui quod sciat ipse non tradat\nalteri; ita non solum ad discendum propensi sumus,\nverum etiam ad docendum. Atque ut tauris natura\ndatum est ut pro vitulis contra leones summa vi impetuque contendant, sic ii, qui valent opibus atque id\nfacere possunt, ut de Hercule et de Libero accepimus,\nad servandum genus hominum natura incitantur. Atque\netiam Iovem cum Optimum et Maximum dicimus cumque eundem Salutarem, Hospitalem, Statorem, hoc intellegi volumus, salutem hominum in eius esse tutela.\nminime autem convenit, cum ipsi inter nos viles neglectique simus, postulare ut diis inmortalibus cari simus et ab iis diligamur. Quem ad modum igitur membris utimur prius, quam didicimus, cuius ea causa utilitatis habeamus, sic inter nos natura ad civilem communitatem coniuncti et consociati sumus. quod ni ita\nse haberet, nec iustitiae ullus esset nec bonitati locus.\n \n ",
            "66":"\n \n\nEt quo modo hominum inter homines iuris esse vincula\nputant, sic homini nihil iuris esse cum bestiis. praeclare enim Chrysippus, cetera nata esse hominum causa \net deorum, eos autem communitatis et societatis suae,\nut bestiis homines uti ad utilitatem suam possint sine\niniuria. Quoniamque ea natura esset hominis, ut ei \ncum genere humano quasi civile ius intercederet, qui\nid conservaret, eum iustum, qui migraret, iniustum fore.\nsed quem ad modum, theatrum cum commune sit, recte\ntamen dici potest eius esse eum locum, quem quisque\noccuparit, sic in urbe mundove communi non adversatur ius, quo minus suum quidque cuiusque sit.\n\n \n ",
            "67":"\n Cum\nautem ad tuendos conservandosque homines hominem\nnatum esse videamus, consentaneum est huic naturae,\nut sapiens velit gerere et administrare rem publicam\natque, ut e natura vivat, uxorem adiungere et velle ex\nea liberos. ne amores quidem sanctos a sapiente alienos\nesse arbitrantur. Cynicorum autem rationem atque vitam alii cadere in sapientem dicunt, si qui eius modi\nforte casus inciderit, ut id faciendum sit, alii nullo modo.\n \n \n ",
            "68":"\n \n\nUt vero conservetur omnis homini erga hominem\nsocietas, coniunctio, caritas, et emolumenta et detrimenta, quae w)felh/mata et bla/mmata appellant, communia esse voluerunt; quorum altera prosunt, nocent\naltera. neque solum ea communia, verum etiam paria\nesse dixerunt. incommoda autem et commoda—ita\nenim eu)xrhsth/mata et dusxrhsth/mata appello—communia esse voluerunt, paria noluerunt. illa enim, quae\nprosunt aut quae nocent, aut bona sunt aut mala, quae\nsint paria necesse est. commoda autem et incommoda\nin eo genere sunt, quae praeposita et reiecta diximus; \nea possunt paria non esse. sed emolumenta communia \nesse dicuntur, recte autem facta et peccata non habentur communia.\n \n ",
            "69":"\n \n\nAmicitiam autem adhibendam esse censent, quia sit\nex eo genere, quae prosunt. quamquam autem in amicitia\n \n alii dicant aeque caram esse sapienti rationem\namici ac suam, alii autem sibi cuique cariorem suam,\ntamen hi quoque posteriores fatentur alienum esse a\niustitia, ad quam nati esse videamur, detrahere quid\nde aliquo, quod sibi adsumat. minime vero probatur\nhuic disciplinae, de qua loquor, aut iustitiam aut amicitiam propter utilitates adscisci aut probari. eaedem\nenim utilitates poterunt eas labefactare atque pervertere. etenim nec iustitia nec amicitia esse omnino poterunt, nisi ipsae per se expetuntur. \n \n ",
            "70":"\n \n\nIus autem, quod ita dici appellarique possit, id esse\nnatura, alienumque esse a sapiente non modo iniuriam\ncui facere, verum etiam nocere. nec vero rectum est\ncum amicis aut bene meritis consociare aut coniungere\niniuriam, gravissimeque et verissime defenditur numquam aequitatem ab utilitate posse seiungi, et quicquid aequum iustumque esset, id etiam honestum vicissimque, quicquid esset honestum, id iustum etiam\natque aequum fore.\n \n ",
            "71":"\n \n\nAd easque virtutes, de quibus disputatum est, dialecticam etiam adiungunt et physicam, easque ambas virtutum nomine appellant, alteram, quod habeat rationem,\nne cui falso adsentiamur neve umquam captiosa probabilitate fallamur, eaque, quae de bonis et malis didicerimus, ut tenere tuerique possimus. nam sine hac\narte quemvis arbitrantur a vero abduci fallique posse.\nrecte igitur, si omnibus in rebus temeritas ignoratioque\nvitiosa est, ars ea, quae tollit haec, virtus nominata est.\n\t \n \n ",
            "72":"\n \n\nphysicae quoque non sine causa tributus idem est honos, propterea quod, qui convenienter naturae victurus \nsit, ei proficiscendum est ab omni mundo atque ab eius\nprocuratione. nec vero potest quisquam de bonis et\nmalis vere iudicare nisi omni cognita ratione naturae\net vitae etiam deorum, et utrum conveniat necne natura hominis cum universa. quaeque sunt vetera praecepta sapientium, qui iubent tempori parere et sequi deum et se noscere et nihil nimis, haec sine\nphysicis quam vim habeant—et habent maximam—\nvidere nemo potest. atque etiam ad iustitiam colendam,\nad tuendas amicitias et reliquas caritates quid natura\nvaleat haec una cognitio potest tradere. nec vero pietas\nadversus deos nec quanta iis gratia debeatur sine explicatione naturae intellegi potest. \n \n ",
            "73":"\n \n\nSed iam sentio me esse longius provectum, quam\nproposita ratio postularet. verum admirabilis compositio disciplinae incredibilisque rerum me traxit ordo;\nquem, per deos inmortales! nonne miraris? quid enim\naut in natura, qua nihil est aptius, nihil descriptius, aut\nin operibus manu factis tam compositum tamque compactum et coagmentatum inveniri potest? quid posterius priori non convenit? quid sequitur, quod non\nrespondeat superiori? quid non sic aliud ex alio nectitur, ut, si ullam litteram moveris, labent omnia? nec\ntamen quicquam est, quod moveri possit.\n\n \n ",
            "74":"\n quam gravis vero, quam magnifica, quam constans conficitur\npersona sapientis! qui, cum ratio docuerit, quod honestum esset, id esse solum bonum, semper sit necesse\nest beatus vereque omnia ista nomina possideat, quae\nirrideri ab inperitis solent. rectius enim appellabitur \nrex quam Tarquinius, qui nec se nec suos regere potuit,\nrectius magister populi—is enim est dictator —quam\nSulla, qui trium pestiferorum vitiorum, luxuriae, avaritiae, crudelitatis, magister fuit, rectius dives quam Crassus,\nqui nisi eguisset, numquam Euphraten nulla belli causa\ntransire voluisset. recte eius omnia dicentur, qui scit\nuti solus omnibus, recte etiam pulcher appellabitur—\nanimi enim liniamenta sunt pulchriora quam corporis —,\nrecte solus liber nec dominationi cuiusquam parens nec\noboediens cupiditati, recte invictus, cuius etiamsi corpus constringatur, animo tamen vincula inici nulla possint, nec expectet ullum tempus aetatis, uti tum denique\niudicetur beatusne fuerit, cum extremum vitae diem\nmorte confecerit, quod ille unus e septem sapientibus\nnon sapienter Croesum monuit;\n\n \n ",
            "75":"\n nam si beatus umquam\nfuisset, beatam vitam usque ad illum a Cyro extructum\nrogum pertulisset. quod si ita est, ut neque quisquam\nnisi bonus vir et omnes boni beati sint, quid philosophia magis colendum aut quid est virtute divinius?\n \n "
        },
        "3":{
            "0":"\n Quae cum dixisset, finem ille. ego autem: Ne tu,\ninquam, Cato, ista exposuisti, ut tam multa memoriter,\nut tam obscura, dilucide. itaque aut omittamus contra\nomnino velle aliquid aut spatium sumamus ad cogitandum;\n \n tam enim diligenter, etiam si minus vere—\nnam nondum id quidem audeo dicere—, sed tamen \naccurate non modo fundatam, verum etiam extructam\ndisciplinam non est facile perdiscere. \n Tum ille: Ain tandem? inquit, cum ego te hac nova\nlege videam eodem die accusatori respondere et tribus\nhoris perorare, in hac me causa tempus dilaturum putas? quae tamen a te agetur non melior, quam illae\nsunt, quas interdum optines. quare istam quoque aggredere tractatam praesertim et ab aliis et a te ipso\nsaepe, ut tibi deesse non possit oratio.\n \n ",
            "1":"\n \nTum ego:\n\nNon mehercule, inquam, soleo temere \ncontra Stoicos, non quo illis admodum assentiar, sed\npudore impedior; ita multa dicunt, quae vix intellegam. \n Obscura, inquit, quaedam esse confiteor, nec tamen\nab illis ita dicuntur de industria, sed inest in rebus ipsis\nobscuritas. \n Cur igitur easdem res, inquam, Peripateticis dicentibus verbum nullum est, quod non intellegatur? \n Easdemne res? inquit, an parum disserui non verbis\nStoicos a Peripateticis, sed universa re et tota sententia\ndissidere? \n Atqui, inquam, Cato, si istud optinueris, traducas me\nad te totum licebit. \n Putabam equidem satis, inquit, me dixisse. quare\nad ea primum, si videtur; sin aliud quid voles, postea. \n Immo istud quidem, inquam, quo loco quidque, nisi\niniquum postulo, arbitratu meo. \n Ut placet, inquit. etsi enim illud erat aptius, aequum\ncuique concedere.\n \n \n ",
            "2":"\n \n\nExistimo igitur, inquam, Cato, veteres illos Platonis\nauditores, Speusippum, Aristotelem, Xenocratem, deinde \neorum, Polemonem, Theophrastum, satis et copiose et\neleganter habuisse constitutam disciplinam, ut non esset\ncausa Zenoni, cum Polemonem audisset, cur et ab eo\nipso et a superioribus dissideret. quorum fuit haec institutio, in qua animadvertas velim quid mutandum\nputes nec expectes, dum ad omnia dicam, quae a te \ndicta sunt; universa enim illorum ratione cum tota\nvestra confligendum puto.\n\n \n ",
            "3":"\n qui cum viderent ita nos\nesse natos, ut et communiter ad eas virtutes apti essemus, quae notae illustresque sunt, iustitiam dico, temperantiam, ceteras generis eiusdem—quae omnes similes artium reliquarum materia tantum ad meliorem\npartem et tractatione differunt—, easque ipsas virtutes\nviderent nos magnificentius appetere et ardentius, habere etiam insitam quandam vel potius innatam cupiditatem scientiae natosque esse ad congregationem hominum et ad societatem communitatemque generis humani, eaque in maximis ingeniis maxime elucere, totam\nphilosophiam tris in partis diviserunt, quam partitionem\na Zenone esse retentam videmus.\n\n \n ",
            "4":"\n quarum cum una\nsit, qua mores conformari putantur, differo eam partem,\nquae quasi stirps est huius quaestionis. qui sit enim\nfinis bonorum, mox, hoc loco tantum dico, a veteribus\nPeripateticis Academicisque, qui re consentientes vocabulis differebant, eum locum, quem civilem recte appellaturi videmur, Graeci politiko/n , graviter et copiose\nesse tractatum. \n \n Quam multa illi de re publica scripserunt, quam\nmulta de legibus! quam multa non solum praecepta\nin artibus, sed etiam exempla in orationibus bene dicendi reliquerunt! primum enim ipsa illa, quae subtiliter disserenda erant, polite apteque dixerunt tum\ndefinientes, tum partientes, ut vestri etiam; sed vos \nsqualidius, illorum vides quam niteat oratio.\n\n \n ",
            "5":"\n deinde ea,\nquae requirebant orationem ornatam et gravem, quam\nmagnifice sunt dicta ab illis, quam splendide! de iustitia,\n de temperantia, de fortitudine, de amicitia, de aetate \ndegenda, de philosophia, de capessenda re publica, de \ntemperantia de fortitudine hominum non spinas vellentium, ut Stoici, nec ossa nudantium, sed eorum, qui grandia ornate vellent, enucleate minora dicere. itaque quae\nsunt eorum consolationes, quae cohortationes, quae\netiam monita et consilia scripta ad summos viros! erat\nenim apud eos, ut est rerum ipsarum natura, sic dicendi exercitatio duplex. nam, quicquid quaeritur, id\nhabet aut generis ipsius sine personis temporibusque\naut his adiunctis facti aut iuris aut nominis controversiam.\nergo in utroque exercebantur, eaque disciplina effecit \ntantam illorum utroque in genere dicendi copiam.\n\n \n ",
            "6":"\n Totum genus hoc Zeno et qui ab eo sunt aut non potuerunt tueri aut noluerunt, certe reliquerunt. quamquam scripsit artem rhetoricam Cleanthes, Chrysippus\netiam, sed sic, ut, si quis obmutescere concupierit, nihil\naliud legere debeat. itaque vides, quo modo loquantur.\nnova verba fingunt, deserunt usitata. \n At quanta conantur! mundum hunc omnem oppidum\nesse nostrum! incendi igitur eos, qui audiunt, vides.\nquantam rem agas, \n ut Circeiis qui habitet totum hunc\nmundum suum municipium esse existimet? \n Quid? ille incendat? restinguet citius, si ardentem\nacceperit. Ista ipsa, quae tu breviter: regem, dictatorem,\ndivitem solum esse sapientem, a te quidem apte ac\nrotunde; quippe; habes enim a rhetoribus; illorum vero\nista ipsa quam exilia de virtutis vi! quam tantam volunt\n \n esse, ut beatum per se efficere possit. pungunt\nquasi aculeis interrogatiunculis angustis, quibus etiam\nqui assentiuntur nihil commutantur animo et idem\nabeunt, qui venerant. res enim fortasse verae, certe\ngraves, non ita tractantur, ut debent, sed aliquanto minutius.\n \n \n ",
            "7":"\n \nSequitur disserendi ratio cognitioque naturae;\n\nnam\nde summo bono mox, ut dixi, videbimus et ad id explicandum disputationem omnem conferemus. in his\nigitur partibus duabus nihil erat, quod Zeno commutare gestiret. res enim se praeclare habebat, et quidem\nin utraque parte. quid enim ab antiquis ex eo genere,\nquod ad disserendum valet, praetermissum est? qui et\ndefinierunt plurima et definiendi artes reliquerunt, quodque est definitioni adiunctum, ut res in partes dividatur, id et fit ab illis et quem ad modum fieri oporteat\ntraditur; item de contrariis, a quibus ad genera formasque generum venerunt. Iam argumenti ratione conclusi caput esse faciunt ea, quae perspicua dicunt,\ndeinde ordinem sequuntur, tum, quid verum sit in singulis, extrema conclusio est.\n\n \n ",
            "8":"\n quanta autem ab illis\nvarietas argumentorum ratione concludentium eorumque cum captiosis interrogationibus dissimilitudo! Quid,\nquod plurimis locis quasi denuntiant, ut neque sensuum\nfidem sine ratione nec rationis sine sensibus exquiramus, atque ut eorum alterum ab altero ne separemus? Quid? ea, quae dialectici nunc tradunt et docent, nonne ab illis instituta aut inventa sunt? de quibus etsi a Chrysippo maxime est elaboratum, tamen a\nZenone minus multo quam ab antiquis; ab hoc autem\nquaedam non melius quam veteres, quaedam omnino\nrelicta.\n\n \n ",
            "9":"\n Cumque duae sint artes, quibus perfecte ratio\net oratio compleatur, una inveniendi, altera disserendi, \nhanc posteriorem et Stoici et Peripatetici, priorem autem\nilli egregie tradiderunt, hi omnino ne attigerunt quidem. nam e quibus locis quasi thesauris argumenta\ndepromerentur, vestri ne suspicati quidem sunt, superiores autem artificio et via tradiderunt. quae quidem\nres efficit, ne necesse sit isdem de rebus semper quasi\ndictata decantare neque a commentariolis suis discedere. nam qui sciet ubi quidque positum sit quaque\neo veniat, is, etiamsi quid obrutum erit, poterit eruere\nsemperque esse in disputando suus. quod etsi ingeniis\nmagnis praediti quidam dicendi copiam sine ratione\nconsequuntur, ars tamen est dux certior quam natura.\naliud est enim poe+tarum more verba fundere, aliud ea,\nquae dicas, ratione et arte distinguere.\n \n \n ",
            "10":"\n \nSimilia dici possunt de explicatione naturae, qua et\nhi utuntur et vestri, neque vero ob duas modo causas,\nquo modo Epicuro videtur, ut pellatur mortis et religionis metus, sed etiam modestiam quandam cognitio\nrerum caelestium affert iis, qui videant quanta sit etiam\napud deos moderatio, quantus ordo, et magnitudinem\nanimi deorum opera et facta cernentibus, iustitiam etiam,\ncum cognitum habeas quod sit summi rectoris ac domini numen, quod consilium, quae voluntas;\n\ncuius ad\nnaturam apta ratio vera illa et summa lex a philosophis dicitur.\n\n \n ",
            "11":"\n inest in eadem explicatione naturae insatiabilis quaedam e cognoscendis rebus voluptas, in qua\nuna confectis rebus necessariis vacui negotiis honeste\nac liberaliter possimus vivere. Ergo in hac ratione tota\nde maximis fere rebus Stoici illos secuti sunt, ut et\ndeos esse et quattuor ex rebus omnia constare dicerent.\ncum autem quaereretur res admodum difficilis, num\nquinta quaedam natura videretur esse, ex qua ratio et\nintellegentia oriretur, in quo etiam de animis cuius generis\n \n essent quaereretur, Zeno id dixit esse ignem, non\nnulla deinde aliter, sed ea pauca; de maxima autem\nre eodem modo, divina mente atque natura mundum\nuniversum et eius maximas partis administrari. Materiam vero rerum et copiam apud hos exilem, apud\nillos uberrimam reperiemus.\n\n \n ",
            "12":"\n quam multa ab iis conquisita et collecta sunt de omnium animantium genere,\nortu, membris, aetatibus! quam multa de rebus iis,\nquae gignuntur e terra! quam multae quamque de\nvariis rebus et causae, cur quidque fiat, et demonstrationes, quem ad modum quidque fiat! qua ex omni\ncopia plurima et certissima argumenta sumuntur ad\ncuiusque rei naturam explicandam. Ergo adhuc, quantum equidem intellego, causa non videtur fuisse mutandi nominis. non enim, si omnia non sequebatur,\nidcirco non erat ortus illinc. equidem etiam Epicurum, \nin physicis quidem, Democriteum puto. pauca mutat\nvel plura sane; at cum de plurimis eadem dicit, tum\ncerte de maximis. quod idem cum vestri faciant, non\nsatis magnam tribuunt inventoribus gratiam.\n \n \n ",
            "13":"\n \n\nSed haec hactenus. nunc videamus, quaeso, de summo\nbono, quod continet philosophiam, quid tandem attulerit, quam ob rem ab inventoribus tamquam a parentibus dissentiret. hoc igitur loco, quamquam a te, Cato,\ndiligenter est explicatum, finis hic bonorum qui continet philosophiam et quis a Stoicis et quem ad modum diceretur, tamen ego quoque exponam, ut perspiciamus, si potuerimus, quidnam a Zenone novi sit\nallatum. cum enim superiores, e quibus planissime Polemo, secundum naturam vivere summum bonum esse\ndixissent, his verbis tria significari Stoici dicunt, unum \neius modi, vivere adhibentem scientiam earum rerum,\nquae natura evenirent. hunc ipsum Zenonis aiunt esse\nfinem declarantem illud, quod a te dictum est, convenienter naturae vivere.\n\n \n ",
            "14":"\n alterum significari idem, ut\nsi diceretur, officia media omnia aut pleraque servantem\nvivere. hoc sic expositum dissimile est superiori. illud\nenim rectum est—quod kato/rqwma dicebas—contingitque sapienti soli, hoc autem inchoati cuiusdam officii\nest, non perfecti, quod cadere in non nullos insipientes\npotest. tertium autem omnibus aut maximis rebus iis,\nquae secundum naturam sint, fruentem vivere. hoc non\nest positum in nostra actione. completur enim et ex\neo genere vitae, quod virtute fruitur, et ex iis rebus,\nquae sunt secundum naturam neque sunt in nostra\npotestate. sed hoc summum bonum, quod tertia significatione intellegitur, eaque vita, quae ex summo bono\ndegitur, quia coniuncta ei virtus est, in sapientem solum\ncadit, isque finis bonorum, ut ab ipsis Stoicis scriptum\nvidemus, a Xenocrate atque ab Aristotele constitutus\nest. itaque ab iis constitutio illa prima naturae, a qua\ntu quoque ordiebare, his prope verbis exponitur:\n \n \n ",
            "15":"\n \n\nOmnis natura vult esse conservatrix sui, ut et salva\nsit et in genere conservetur suo. ad hanc rem aiunt\nartis quoque requisitas, quae naturam adiuvarent in\nquibus ea numeretur in primis, quae est vivendi \n ars,\nut tueatur, quod a natura datum sit, quod desit, adquirat. idemque diviserunt naturam hominis in animum\net corpus. cumque eorum utrumque per se expetendum\nesse dixissent, virtutes quoque utriusque eorum per se\nexpetendas esse dicebant, et cum animum infinita \nquadam laude anteponerent corpori, virtutes quoque\nanimi bonis corporis anteponebant.\n\n \n ",
            "16":"\n Sed cum sapientiam \ntotius hominis custodem et procuratricem esse vellent,\nquae esset naturae comes et adiutrix, hoc sapientiae\nmunus esse dicebant, ut, cum eum tueretur, qui constaret ex animo et corpore, in utroque iuvaret eum ac\ncontineret. atque ita re simpliciter primo collocata reliqua subtilius persequentes corporis bona facilem quandam rationem habere censebant; de animi bonis accuratius exquirebant in primisque reperiebant inesse in\niis iustitiae semina primique ex omnibus philosophis\nnatura tributum esse docuerunt, ut ii, qui procreati essent, a procreatoribus amarentur, et, id quod temporum\nordine antiquius est, ut coniugia virorum et uxorum\nnatura coniuncta esse dicerent, qua ex stirpe orirentur\namicitiae cognationum. Atque ab his initiis profecti\nomnium virtutum et originem et progressionem persecuti sunt. ex quo magnitudo quoque animi existebat,\nqua facile posset repugnari obsistique fortunae, quod\nmaximae res essent in potestate sapientis. varietates\nautem iniuriasque fortunae facile veterum philosophorum praeceptis instituta vita superabat.\n\n \n ",
            "17":"\n Principiis autem\na natura datis amplitudines quaedam bonorum excitabantur partim profectae a contemplatione rerum occultiorum, quod erat insitus menti cognitionis amor, e quo\netiam rationis explicandae disserendique cupiditas consequebatur; quodque hoc solum animal natum est pudoris ac verecundiae particeps appetensque coniunctionum hominum ad societatem animadvertensque in omnibus rebus, quas ageret aut diceret, ut ne quid ab eo\nfieret nisi honeste ac decore, his initiis, ut ante dixi, \n et \n seminibus a natura datis temperantia, modestia,\niustitia et omnis honestas perfecte absoluta est.\n \n \n ",
            "18":"\n \n\nHabes, inquam, Cato, formam eorum, de quibus loquor, philosophorum. qua exposita scire cupio quae\ncausa sit, cur Zeno ab hac antiqua constitutione desciverit, quidnam horum ab eo non sit probatum; quodne\nomnem naturam conservatricem sui dixerint, an quod\nomne animal ipsum sibi commendatum, ut se et salvum\nin suo genere et incolume vellet, an quod , cum omnium artium finis is esset, quem natura maxime quaereret, idem statui debere de totius arte vitae, an quod,\ncum ex animo constaremus et corpore, et haec ipsa et\neorum virtutes per se esse sumendas. an vero displicuit ea, quae tributa est animi virtutibus tanta praestantia? an quae de prudentia, de cognitione rerum,\nde coniunctione generis humani, quaeque ab eisdem \nde temperantia, de modestia, de magnitudine animi, de\nomni honestate dicuntur? fatebuntur Stoici haec omnia dicta esse praeclare, neque eam causam Zenoni\ndesciscendi fuisse.\n\n \n ",
            "19":"\n Alia quaedam dicent, credo, magna\nantiquorum esse peccata, quae ille veri investigandi\ncupidus nullo modo ferre potuerit. quid enim perversius, quid intolerabilius, quid stultius quam bonam valitudinem, quam dolorum omnium vacuitatem, quam integritatem oculorum reliquorumque sensuum ponere in\nbonis potius, quam dicerent nihil omnino inter eas res\niisque contrarias interesse? ea enim omnia, quae illi\nbona dicerent, praeposita esse, non bona, itemque illa,\nquae in corpore excellerent, stulte antiquos dixisse\nper se esse expetenda; sumenda potius quam expetenda.\n \n ea denique omni vita, quae in una virtute consisteret, illam vitam, quae etiam ceteris rebus, quae\nessent secundum naturam, abundaret, magis expetendam non esse. sed magis sumendam. cumque ipsa\nvirtus efficiat ita beatam vitam, ut beatior esse non\npossit, tamen quaedam deesse sapientibus tum, cum\nsint beatissimi; itaque eos id agere, ut a se dolores,\nmorbos, debilitates repellant.\n \n \n ",
            "20":"\n \n\nO magnam vim ingenii causamque iustam, cur nova\nexisteret disciplina! Perge porro. sequuntur enim ea,\nquae tu scientissime complexus es, omnium insipientiam, iniustitiam, alia vitia similia esse, omniaque peccata esse paria, eosque, qui natura doctrinaque longe\nad virtutem processissent, nisi eam plane consecuti\nessent, summe esse miseros, neque inter eorum vitam\net improbissimorum quicquam omnino interesse, ut\nPlato, tantus ille vir, si sapiens non fuerit, nihilo melius\nquam quivis improbissimus nec beatius vixerit. haec\nvidelicet est correctio philosophiae veteris et emendatio, quae omnino aditum habere nullum potest in urbem,\nin forum, in curiam. quis enim ferre posset ita loquentem eum, qui se auctorem vitae graviter et sapienter\nagendae profiteretur, nomina rerum commutantem, cumque idem sentiret quod omnes, quibus rebus eandem\nvim tribueret, alia nomina inponentem, verba modo\nmutantem, de opinionibus nihil detrahentem?\n\n \n ",
            "21":"\n patronusne\ncausae in epilogo pro reo dicens negaret esse malum\nexilium, publicationem bonorum? haec reicienda esse,\nnon fugienda? nec misericordem iudicem esse oportere? in contione autem si loqueretur, si Hannibal ad\nportas venisset murumque iaculo traiecisset, negaret\nesse in malis capi, venire, interfici, patriam amittere?\nan senatus, cum triumphum Africano decerneret, quod\neius virtute aut felicitate posset dicere, si neque virtus\n \n in ullo nisi in sapiente nec felicitas vere dici potest? quae est igitur ista philosophia, quae communi\nmore in foro loquitur, in libellis suo? praesertim cum,\nquod illi suis verbis significent, in eo nihil novetur, \n de \nipsis rebus nihil mutetur eaedem res maneant alio\nmodo.\n\n \n ",
            "22":"\n quid enim interest, divitias, opes, valitudinem\nbona dicas anne praeposita, cum ille, qui ista bona\ndicit, nihilo plus iis tribuat quam tu, qui eadem illa\npraeposita nominas? itaque homo in primis ingenuus\net gravis, dignus illa familiaritate Scipionis et Laelii,\nPanaetius, cum ad Q. Tuberonem de dolore patiendo\nscriberet, quod esse caput debebat, si probari posset,\nnusquam posuit, non esse malum dolorem, sed quid\nesset et quale, quantumque in eo inesset alieni, deinde\nquae ratio esset perferendi; cuius quidem, quoniam\nStoicus fuit, sententia condemnata mihi videtur esse\ninanitas ista verborum.\n \n \n ",
            "23":"\n \n\nSed ut propius ad ea, Cato, accedam, quae a te dicta\nsunt, pressius agamus eaque, quae modo dixisti, cum\niis conferamus, quae tuis antepono. quae sunt igitur\ncommunia vobis cum antiquis, iis sic utamur quasi\nconcessis; quae in controversiam veniunt, de iis, si\nplacet, disseramus. \n Mihi vero, inquit, placet agi subtilius et, ut ipse dixisti,\npressius. quae enim adhuc protulisti, popularia sunt, ego\nautem a te elegantiora desidero. \n A mene tu? inquam. sed tamen enitar et, si minus\nmulta mihi occurrent, non fugiam ista popularia.\n\n \n ",
            "24":"\n sed\nprimum positum sit nosmet ipsos commendatos esse\nnobis primamque ex natura hanc habere appetitionem, \nut conservemus nosmet ipsos. hoc convenit; sequitur\nillud, ut animadvertamus qui simus ipsi, ut nos, quales\noportet esse, servemus. sumus igitur homines. ex\nanimo constamus et corpore, quae sunt cuiusdam modi,\nnosque oportet, ut prima appetitio naturalis postulat,\nhaec diligere constituereque ex his finem illum summi\nboni atque ultimi. quem, si prima vera sunt, ita constitui necesse est: earum rerum, quae sint secundum\nnaturam, quam plurima et quam maxima adipisci.\n\n \n ",
            "25":"\n hunc\nigitur finem illi tenuerunt, quodque ego pluribus verbis,\nilli brevius secundum naturam vivere, hoc iis bonorum\nvidebatur extremum. \n \n Age nunc isti doceant, vel tu potius—quis enim\nista melius?—, quonam modo ab isdem principiis profecti efficiatis, ut honeste vivere—id est enim vel e\nvirtute vel naturae congruenter vivere—summum bonum sit, et quonam modo aut quo loco corpus subito\ndeserueritis omniaque ea, quae, secundum naturam cum\nsint, absint a nostra potestate, ipsum denique officium.\nquaero igitur, quo modo hae tantae commendationes\na natura profectae subito a sapientia relictae sint.\n \n ",
            "26":"\n \n\nquodsi non hominis summum bonum quaereremus, sed\ncuiusdam animantis, is autem esset nihil nisi animus\n—liceat enim fingere aliquid eius modi, quo verum\nfacilius reperiamus—, tamen illi animo non esset hic\nvester finis. desideraret enim valitudinem, vacuitatem\ndoloris, appeteret etiam conservationem sui earumque\nrerum custodiam finemque sibi constitueret secundum\nnaturam vivere, quod est, ut dixi, habere ea, quae\nsecundum naturam sint, vel omnia vel plurima et maxima.\n\n \n ",
            "27":"\n cuiuscumque enim modi animal constitueris,\nnecesse est, etiamsi id sine corpore sit, ut fingimus,\ntamen esse in animo quaedam similia eorum, quae \nsunt in corpore, ut nullo modo, nisi ut exposui, constitui possit finis bonorum. Chrysippus autem exponens differentias animantium ait alias earum corpore\nexcellere, alias autem animo, non nullas valere utraque re; deinde disputat, quod cuiusque generis animantium statui deceat extremum. cum autem hominem in eo genere posuisset, ut ei tribueret animi excellentiam, summum bonum id constituit, non ut excellere animus, sed ut nihil esse praeter animum videretur. \n\t uno autem modo in virtute sola summum\nbonum recte poneretur, si quod esset animal, quod\ntotum ex mente constaret, id ipsum tamen sic, ut ea\nmens nihil haberet in se, quod esset secundum naturam, ut valitudo est.\n\n \n ",
            "28":"\n sed id ne cogitari quidem potest\nquale sit, ut non repugnet ipsum sibi. \n Sin dicit obscurari quaedam nec apparere, quia valde\nparva sint, nos quoque concedimus; quod dicit Epicurus etiam de voluptate, quae minimae sint voluptates,\neas obscurari saepe et obrui. sed non sunt in eo genere\ntantae commoditates corporis tamque productae temporibus tamque multae. itaque in quibus propter\neorum exiguitatem obscuratio consequitur, saepe accidit, ut nihil interesse nostra fateamur, sint illa necne\nsint, ut in sole, quod a te dicebatur, lucernam adhibere\nnihil interest aut teruncium adicere Croesi pecuniae.\n \n ",
            "29":"\n \n\nquibus autem in rebus tanta obscuratio non fit, fieri\ntamen potest, ut id ipsum, quod interest, non sit\nmagnum. ut ei, qui iucunde vixerit annos decem, si\naeque vita iucunda menstrua addatur, quia momentum\naliquod habeat ad iucundum accessio, bonum sit; si \nautem id non concedatur, non continuo vita beata tollitur. bona autem corporis huic sunt, quod posterius\nposui, similiora. habent enim accessionem dignam, in\nqua elaboretur, ut mihi in hoc Stoici iocari videantur\ninterdum, cum ita dicant, si ad illam vitam, quae cum\nvirtute degatur, ampulla aut strigilis accedat, sumpturum sapientem eam vitam potius, quo haec adiecta\nsint, nec beatiorem tamen ob eam causam fore.\n\n \n ",
            "30":"\n hoc\nsimile tandem est? non risu potius quam oratione\neiciendum? ampulla enim sit necne sit, quis non iure\noptimo irrideatur, si laboret? at vero pravitate membrorum et cruciatu dolorum si quis quem levet, magnam ineat gratiam, nec si ille sapiens ad tortoris eculeum a tyranno ire cogatur, similem habeat vultum\net si ampullam perdidisset, sed ut magnum et difficile\ncertamen iniens, cum sibi cum capitali adversario, dolore, depugnandum videret, excitaret omnes rationes\nfortitudinis ac patientiae, quarum praesidio iniret illud\ndifficile, ut dixi, magnumque proelium. deinde non\nquaerimus, quid obscuretur aut intereat, quia sit admodum parvum, sed quid tale sit, ut expleat summam.\nuna voluptas e multis obscuratur in illa vita voluptaria,\nsed tamen ea, quamvis parva sit, pars est eius vitae,\nquae posita est in voluptate. nummus in Croesi divitiis obscuratur, pars est tamen divitiarum. quare\nobscurentur etiam haec, quae secundum naturam esse\ndicimus, in vita beata; sint modo partes vitae beatae.\n \n \n ",
            "31":"\n \n\nAtqui si, ut convenire debet inter nos, est quaedam appetitio naturalis ea, quae secundum naturam\nsunt, appetens, eorum omnium est aliquae summa \nfacienda. quo constituto tum licebit otiose ista\nquaerere, de magnitudine rerum, de excellentia, quanta\nin quoque sit ad beate vivendum, de istis ipsis obscurationibus,\n \n quae propter exiguitatem vix aut ne\nvix quidem appareant. quid, de quo nulla dissensio\nest? nemo enim est, qui aliter dixerit quin omnium\nnaturarum simile esset id, ad quod omnia referrentur, \nquod est ultimum rerum appetendarum. omnis enim\nest natura diligens sui. quae est enim, quae se umquam deserat aut partem aliquam sui aut eius partis\nhabitum aut vim aut ullius earum rerum, quae secundum naturam sunt, aut motum aut statum? quae\nautem natura suae primae institutionis oblita est?\nnulla profecto est , quin suam vim retineat a primo\nad extremum. quo modo igitur evenit, ut hominis\nnatura sola esset, quae hominem relinqueret, quae\noblivisceretur corporis, quae summum bonum non in\ntoto homine, sed in parte hominis poneret?\n\n \n ",
            "32":"\n quo\nmodo autem, quod ipsi etiam fatentur constatque inter\nomnis, conservabitur ut simile sit omnium naturarum \nillud ultimum, de quo quaeritur? tum enim esset\nsimile, si in ceteris quoque naturis id cuique esset\nultimum, quod in quaque excelleret. tale enim visum\nest ultimum Stoicorum.\n\n \n ",
            "33":"\n Quid dubitas igitur mutare\nprincipia naturae? quid enim dicis omne animal,\nsimul atque sit ortum, applicatum esse ad se diligendum esseque in se conservando occupatum? quin\npotius ita dicis, omne animal applicatum esse ad id,\nquod in eo sit optimum, et in eius unius occupatum\nesse custodia, reliquasque naturas nihil aliud agere,\nnisi ut id conservent, quod in quaque optimum sit?\nquo modo autem optimum, si bonum praeterea nullum\nest? sin autem reliqua appetenda sunt, cur, quod\nest ultimum rerum appetendarum, id non aut ex \nomnium earum aut ex plurimarum et maximarum\nappetitione concluditur? ut Phidias potest a primo\ninstituere signum idque perficere, potest ab alio inchoatum accipere et absolvere, huic est sapientia similis; non enim ipsa genuit hominem, sed accepit\na natura inchoatum. hanc ergo intuens debet institutum illud quasi signum absolvere.\n \n Qualem igitur hominem natura inchoavit?\n\n \n ",
            "34":"\n et quod\nest munus, quod opus sapientiae? quid est, quod ab\nea absolvi et perfici debeat? si est nihil in eo, quod\nperficiendum est, praeter motum ingenii quendam, id\nest rationem, necesse est huic ultimum esse ex virtute\nagere; rationis enim perfectio est virtus; si est nihil nisi\ncorpus, summa erunt illa: valitudo, vacuitas doloris,\npulchritudo, cetera.\n\t \n \n ",
            "35":"\n nunc de hominis summo bono\nquaeritur; quid igitur dubitamus in tota eius natura\nquaerere quid sit effectum? cum enim constet inter\nomnes omne officium munusque sapientiae in hominis\ncultu esse occupatum, alii—ne me existimes contra\nStoicos solum dicere—eas sententias afferunt, ut\nsummum bonum in eo genere ponant, quod sit extra\nnostram potestatem, tamquam de inanimo aliquo loquantur, alii contra, quasi corpus nullum sit hominis,\nita praeter animum nihil curant, cum praesertim ipse\nquoque animus non inane nescio quid sit—neque\nenim id possum intellegere—, sed in quodam genere\ncorporis, ut ne is quidem virtute una contentus sit,\nsed appetat vacuitatem doloris. quam ob rem utrique idem faciunt, ut si laevam partem neglegerent,\ndexteram tuerentur, aut ipsius animi, ut fecit Erillus,\n \n cognitionem amplexarentur, actionem relinquerent.\neorum enim omnium multa praetermittentium, dum\neligant aliquid, quod sequantur, quasi curta sententia;\nat vero illa perfecta atque plena eorum, qui cum de\nhominis summo bono quaererent, nullam in eo neque\nanimi neque corporis partem vacuam tutela reliquerunt.\n \n ",
            "36":"\n \n\nVos autem, Cato, quia virtus, ut omnes fatemur,\naltissimum locum in homine et maxime excellentem\ntenet, et quod eos, qui sapientes sunt, absolutos et\nperfectos putamus, aciem animorum nostrorum virtutis splendore praestringitis. in omni enim animante\nest summum aliquid atque optimum, ut in equis, in\ncanibus, quibus tamen et dolore vacare opus est et\nvalere; sic igitur in homine perfectio ista in eo potissimum, quod est optimum, id est in virtute, laudatur. itaque mihi non satis videmini considerare\nquod iter sit naturae quaeque progressio. non enim,\nquod facit in frugibus, ut, cum ad spicam perduxerit\nab herba, relinquat et pro nihilo habeat herbam,\nidem facit in homine, cum eum ad rationis habitum\nperduxit. semper enim ita adsumit aliquid, ut ea,\nquae prima dederit, non deserat.\n\n \n ",
            "37":"\n itaque sensibus\nrationem adiunxit et ratione effecta sensus non reliquit. Ut si cultura vitium, cuius hoc munus est, ut\nefficiat, ut vitis cum partibus suis omnibus quam\noptime se habeat—, sed sic intellegamus—licet enim,\nut vos quoque soletis, fingere aliquid docendi causa—:\nsi igitur illa cultura vitium in vite insit ipsa, cetera,\ncredo, velit, quae ad colendam vitem attinebunt, sicut\nantea, se autem omnibus vitis partibus praeferat statuatque nihil esse melius in vite quam se. similiter\nsensus, cum accessit ad naturam, tuetur illam quidem, \nsed etiam se tuetur; cum autem assumpta ratio est, \ntanto in dominatu locatur, ut omnia illa prima naturae huius tutelae subiciantur.\n\n \n ",
            "38":"\n itaque non discedit\nab eorum curatione, quibus praeposita vitam omnem\ndebet gubernare, ut mirari satis istorum inconstantiam non possim. naturalem enim appetitionem, quam\nvocant o(rmh/n , itemque officium, ipsam etiam virtutem\ntuentem volunt esse earum rerum, quae secundum\nnaturam sunt. cum autem ad summum bonum volunt\npervenire, transiliunt omnia et duo nobis opera pro\nuno relinquunt, ut alia sumamus, alia expetamus,\npotius quam uno fine utrumque concluderent.\n \n \n ",
            "39":"\n \n\nAt enim iam dicitis virtutem non posse constitui,\nsi ea, quae extra virtutem sint, ad beate vivendum\npertineant. quod totum contra est. introduci enim virtus nullo modo potest, nisi omnia, quae leget quaeque reiciet, unam referentur ad summam. nam si\n†omnino nos† neglegemus, in Aristonea vitia incidemus et peccata obliviscemurque quae virtuti ipsi\nprincipia dederimus; sin ea non neglegemus neque\ntamen ad finem summi boni referemus, non multum\nab Erilli levitate aberrabimus. duarum enim vitarum\nnobis erunt instituta capienda. facit enim ille duo\nseiuncta ultima bonorum, quae ut essent vera, coniungi debuerunt; nunc ita separantur, ut disiuncta \n \nsint, quo nihil potest esse perversius.\n\n \n ",
            "40":"\n Itaque contra\nest, ac dicitis; nam constitui virtus nullo modo potest,\nnisi ea, quae sunt prima naturae, ut ad summam pertinentia tenebit. quaesita enim virtus est, non quae\nrelinqueret naturam, sed quae tueretur. at illa, ut\nvobis placet, partem quandam tuetur, reliquam deserit. \n Atque ipsa hominis institutio si loqueretur, hoc\ndiceret, primos suos quasi coeptus appetendi fuisse,\nut se conservaret in ea natura, in qua ortus esset.\nnondum autem explanatum satis erat, quid maxime\nnatura vellet. explanetur igitur. quid ergo aliud intellegetur nisi uti ne quae pars naturae neglegatur?\nin qua si nihil est praeter rationem, sit in una virtute\nfinis bonorum; sin est etiam corpus, ista explanatio\nnaturae nempe hoc effecerit, ut ea, quae ante explanationem tenebamus, relinquamus. ergo id est convenienter naturae vivere, a natura discedere.\n\n \n ",
            "41":"\n ut quidam philosophi, cum a sensibus profecti maiora quaedam et diviniora vidissent, sensus reliquerunt, sic isti,\ncum ex appetitione rerum virtutis pulchritudinem\naspexissent, omnia, quae praeter virtutem ipsam viderant, abiecerunt obliti naturam omnem appetendarum rerum ita late patere, ut a principiis permanaret ad fines, neque intellegunt se rerum illarum\npulchrarum atque admirabilium fundamenta subducere.\n \n \n ",
            "42":"\n \n\nItaque mihi videntur omnes quidem illi errasse,\nqui finem bonorum esse dixerunt honeste vivere, sed\nalius alio magis, Pyrrho scilicet maxime, qui virtute\nconstituta nihil omnino, quod appetendum sit, relinquat, deinde Aristo, qui nihil relinquere non est ausus,\nintroduxit autem, quibus commotus sapiens appeteret \naliquid, quodcumque in mentem incideret, et quodcumque tamquam occurreret. is hoc melior quam\nPyrrho, quod aliquod genus appetendi dedit, deterior\nquam ceteri, quod penitus a natura recessit. Stoici\nautem, quod finem bonorum in una virtute ponunt,\nsimiles sunt illorum; quod autem principium officii\nquaerunt, melius quam Pyrrho; quod ea non occurrentia fingunt, vincunt Aristonem; quod autem ea,\nquae ad naturam accommodata et per se assumenda\nesse dicunt, non adiungunt ad finem bonorum, desciscunt a natura et quodam modo sunt non dissimiles\nAristonis. ille enim occurrentia nescio quae comminiscebatur; hi autem ponunt illi quidem prima naturae,\nsed ea seiungunt a finibus et a summa bonorum; quae\ncum praeponunt, ut sit aliqua rerum selectio, naturam\nvidentur sequi; cum autem negant ea quicquam ad\nbeatam vitam pertinere, rursus naturam relinquunt.\n \n ",
            "43":"\n \n\nAtque adhuc ea dixi, causa cur Zenoni non fuisset,\nquam ob rem a superiorum auctoritate discederet.\nnunc reliqua videamus, nisi aut ad haec, Cato, dicere\naliquid vis aut nos iam longiores sumus. \n Neutrum vero, inquit ille. nam et a te perfici istam\ndisputationem volo, nec tua mihi oratio longa videri\npotest. \n Optime, inquam. quid enim mihi potest esse optatius quam cum Catone, omnium virtutum auctore, de\nvirtutibus disputare?\n\n \n ",
            "44":"\n sed primum illud vide, gravissimam illam vestram sententiam, quae familiam ducit,\nhonestum quod sit, id esse bonum solum honesteque\nvivere bonorum finem, communem fore vobis cum \nomnibus, qui in una virtute constituunt finem bonorum,\nquodque dicitis, informari non posse virtutem, si quicquam, nisi quod honestum sit, numeretur, idem dicetur\nab illis, modo quos nominavi. mihi autem aequius\nvidebatur Zenonem cum Polemone disceptantem, a\nquo quae essent principia naturae acceperat, a communibus initiis progredientem videre ubi primum insisteret et unde causa controversiae nasceretur, non\nstantem cum iis, qui ne dicerent quidem sua summa\nbona esse a natura profecta, uti isdem argumentis,\nquibus illi uterentur, isdemque sententiis.\n \n \n ",
            "45":"\n \n\nMinime vero illud probo, quod, cum docuistis, ut\nvobis videmini, bonum solum esse, quod honestum sit,\ntum rursum dicitis initia proponi necesse esse apta \net accommodata naturae, quorum ex selectione virtus possit existere. non enim in selectione virtus\nponenda erat, ut id ipsum, quod erat bonorum ultimum, aliud aliquid adquireret. nam omnia, quae\nsumenda quaeque legenda aut optanda sunt, inesse\ndebent in summa bonorum, ut is, qui eam adeptus\nsit, nihil praeterea desideret. videsne ut, quibus summa\nest in voluptate, perspicuum sit quid iis faciendum sit\naut non faciendum? ut nemo dubitet, eorum omnia\nofficia quo spectare, quid sequi, quid fugere debeant?\nsit hoc ultimum bonorum, quod nunc a me defenditur;\napparet statim, quae sint officia, quae actiones. vobis\nautem, quibus nihil est aliud propositum nisi rectum\natque honestum, unde officii, unde agendi principium\nnascatur non reperietis.\n\n \n ",
            "46":"\n Hoc igitur quaerentes omnes,\net ii, qui quodcumque in mentem veniat aut quodcumque occurrat se sequi dicent, et vos ad naturam \nrevertemini. quibus natura iure responderit non esse\nverum aliunde finem beate vivendi, a se principia rei\ngerendae peti; esse enim unam rationem, qua et principia rerum agendarum et ultima bonorum continerentur, atque ut Aristonis esset explosa sententia dicentis nihil differre aliud ab alio, nec esse res ullas\npraeter virtutes et vitia, inter quas quicquam omnino\ninteresset, sic errare Zenonem, qui nulla in re nisi in\nvirtute aut vitio propensionem ne minimi quidem momenti ad summum bonum adipiscendum esse diceret\net, cum ad beatam vitam nullum momentum cetera\nhaberent, ad appetitionem tamen rerum esse in iis\nmomenta diceret; quasi vero haec appetitio non ad\nsummi boni adeptionem pertineret! Quid autem minus consentaneum est quam quod aiunt cognito summo\nbono reverti se ad naturam, ut ex ea petant agendi\nprincipium, id est officii?\n\n \n ",
            "47":"\n non enim actionis aut officii ratio impellit ad ea, quae secundum naturam sunt,\npetenda, sed ab iis et appetitio et actio commovetur. \n \n Nunc venio ad tua illa brevia, quae consectaria esse\ndicebas, et primum illud, quo nihil potest brevius:\nBonum omne laudabile, laudabile autem honestum, \nbonum igitur omne honestum. O plumbeum pugionem!\nquis enim tibi primum illud concesserit?—quo quidem concesso nihil opus est secundo; si enim omne\nbonum laudabile est,\n\n \n ",
            "48":"\n omne honestum est—quis tibi\nergo istud dabit praeter Pyrrhonem, Aristonem eorumve similes, quos tu non probas? Aristoteles, Xenocrates, tota illa familia non dabit, quippe qui valitudinem, vires, divitias, gloriam, multa alia bona esse \ndicant, laudabilia non dicant. et hi quidem ita non\nsola virtute finem bonorum contineri putant, ut rebus\ntamen omnibus virtutem anteponant; quid censes eos\nesse facturos, qui omnino virtutem a bonorum fine\nsegregaverunt, Epicurum, Hieronymum, illos etiam, si\nqui Carneadeum finem tueri volunt?\n\n \n ",
            "49":"\n iam aut Callipho\naut Diodorus quo modo poterunt tibi istud concedere,\nqui ad honestatem aliud adiungant, quod ex eodem\ngenere non sit? placet igitur tibi, Cato, cum res\nsumpseris non concessas, ex illis efficere, quod velis?\nIam ille sorites est , quo nihil putatis esse vitiosius: \nquod bonum sit, id esse optabile, quod optabile, id\nexpetendum, quod expetendum, id laudabile, deinde \nreliqui gradus. sed ego in hoc resisto; eodem modo\nenim tibi nemo dabit, quod expetendum sit, id esse\nlaudabile. Illud vero minime consectarium, sed in\nprimis hebes, illorum scilicet, non tuum, gloriatione\ndignam esse beatam vitam, quod non possit sine\nhonestate contingere, ut iure quisquam glorietur.\n\n \n ",
            "50":"\n dabit\nhoc Zenoni Polemo, etiam magister eius et tota illa\ngens et reliqui, qui virtutem omnibus rebus multo\nanteponentes adiungunt ei tamen aliquid summo in\nbono finiendo. si enim virtus digna est gloriatione,\nut est, tantumque praestat reliquis rebus, ut dici vix\npossit, et beatus esse poterit virtute una praeditus\ncarens ceteris, nec tamen illud tibi concedetur, praeter\nvirtutem nihil in bonis esse ducendum. illi autem,\nquibus summum bonum sine virtute est, non dabunt\nfortasse vitam beatam habere, in quo iure possit gloriari, etsi illi quidem etiam voluptates faciunt interdum\n \n gloriosas.\n\t \n \n ",
            "51":"\n vides igitur te aut ea sumere, quae\nnon concedantur, aut ea, quae etiam concessa te nihil\niuvent. \n Equidem in omnibus istis conclusionibus hoc putarem philosophia nobisque dignum, et maxime, cum\nsummum bonum quaereremus, vitam nostram, consilia, voluntates, non verba corrigi. quis enim potest\nistis, quae te, ut ais, delectant, brevibus et acutis\nauditis de sententia decedere? nam cum expectant \net avent audire cur dolor malum non sit, dicunt illi\nasperum esse dolere, molestum, odiosum, contra naturam, difficile toleratu, sed, quia nulla sit in dolore\nnec fraus nec improbitas nec malitia nec culpa nec\nturpitudo, non esse illud malum. haec qui audierit,\nut ridere non curet, discedet tamen nihilo firmior ad\ndolorem ferendum, quam venerat.\n\n \n ",
            "52":"\n tu autem negas \nfortem esse quemquam posse, qui dolorem malum\nputet. cur fortior sit, si illud, quod tute concedis,\nasperum et vix ferendum putabit? ex rebus enim\ntimiditas, non ex vocabulis nascitur. \n Et ais, si una littera commota sit, fore tota ut labet\ndisciplina. utrum igitur tibi litteram videor an totas\npaginas commovere? ut enim sit apud illos, id quod\nest a te laudatum, ordo rerum conservatus et omnia\ninter se apta et conexa—sic enim aiebas—, tamen\npersequi non debemus, si a falsis principiis profecta\ncongruunt ipsa sibi et a proposito non aberrant.\n\n \n ",
            "53":"\n in\nprima igitur constitutione Zeno tuus a natura recessit,\ncumque summum bonum posuisset in ingenii praestantia,\n \n quam virtutem vocamus, nec quicquam aliud bonum esse dixisset, nisi quod esset honestum, nec virtutem posse constare, si in ceteris rebus esset quicquam, quod aliud alio melius esset aut peius, his propositis tenuit prorsus consequentia. recte dicis; negare\nnon possum. sed ita falsa sunt ea, quae consequuntur,\nut illa, e quibus haec nata sunt, vera esse non possint.\n \n ",
            "54":"\n \n\ndocent enim nos, ut scis, dialectici, si ea, quae rem\naliquam sequantur, falsa sint, falsam illam ipsam esse,\nquam sequantur. ita fit illa conclusio non solum vera,\nsed ita perspicua, ut dialectici ne rationem quidem\nreddi putent oportere: si illud, hoc; non autem hoc;\nigitur ne illud quidem. sic consequentibus vestris sublatis prima tolluntur. quae sequuntur igitur? omnes,\nqui non sint sapientes, aeque miseros esse, sapientes\nomnes summe beatos, recte facta omnia aequalia, omnia peccata paria; quae cum magnifice primo dici viderentur, considerata minus probabantur. sensus enim\ncuiusque et natura rerum atque ipsa veritas clamabat\nquodam modo non posse se adduci, ut inter eas res, \nquas Zeno exaequaret, nihil interesset.\n \n \n ",
            "55":"\n \n\nPostea tuus ille Poenulus—scis enim Citieos, \nclientes tuos, e Phoenica profectos—, homo igitur\nacutus, causam non optinens repugnante natura verba\nversare coepit et primum rebus iis, quas nos bonas\nducimus, concessit, ut haberentur aestimabiles et ad\nnaturam accommodatae, faterique coepit sapienti, hoc\nest summe beato, commodius tamen esse si ea quoque habeat, quae bona non audet appellare, naturae\naccommodata esse concedit, negatque Platonem, si\nsapiens non sit, eadem esse in causa, qua tyrannum \nDionysium; huic mori optimum esse propter desperationem sapientiae, illi propter spem vivere. peccata \nautem partim esse tolerabilia, partim nullo modo,\npropterea quod alia peccata plures, alia pauciores\nquasi numeros officii praeterirent. iam insipientes\nalios ita esse, ut nullo modo ad sapientiam possent\npervenire, alios, qui possent, si id egissent, sapientiam\nconsequi.\n\n \n ",
            "56":"\n hic loquebatur aliter atque omnes, sentiebat idem, quod ceteri. nec vero minoris aestimanda\nducebat ea, quae ipse bona negaret esse, quam illi,\nqui ea bona esse dicebant. \n quid igitur voluit sibi,\nqui illa mutaverit? saltem aliquid de pondere detraxisset et paulo minoris aestimavisset ea quam\nPeripatetici, ut sentire quoque aliud, non solum dicere\nvideretur. Quid? de ipsa beata vita, ad quam omnia\nreferuntur, quae dicitis? negatis eam esse, quae expleta sit omnibus iis rebus, quas natura desideret,\ntotamque eam in una virtute ponitis; cumque omnis\ncontroversia aut de re soleat aut de nomine esse,\nutraque earum nascitur, si aut res ignoratur aut\nerratur in nomine. quorum si neutrum est, opera\ndanda est, ut verbis utamur quam usitatissimis et\nquam maxime aptis, id est rem declarantibus.\n\n \n ",
            "57":"\n num\nigitur dubium est, quin, si in re ipsa nihil peccatur\na superioribus, verbis illi commodius utantur? videamus igitur sententias eorum, tum ad verba redeamus. \n \n Dicunt appetitionem animi moveri, cum aliquid\nei secundum naturam esse videatur, omniaque, quae\nsecundum naturam sint, aestimatione aliqua digna\neaque pro eo, quantum in quoque sit ponderis, esse\naestimanda, quaeque secundum naturam sint, partim\nnihil habere in sese eius appetitionis, de qua saepe \niam diximus, quae nec honesta nec laudabilia dicantur, partim, quae voluptatem habeant in omni animante, sed in homine rationem etiam. ex ea quae\nsint apta, ea honesta, ea pulchra, ea laudabilia, illa\nautem superiora naturalia nominantur, quae coniuncta\ncum honestis vitam beatam perficiunt et absolvunt.\n \n ",
            "58":"\n \n\nomnium autem eorum commodorum, quibus non illi\nplus tribuunt, qui illa bona esse dicunt, quam Zeno,\nqui negat, longe praestantissimum esse, quod honestum esset atque laudabile. sed si duo honesta proposita sint, alterum cum valitudine, alterum cum\nmorbo, non esse dubium, ad utrum eorum natura nos\nipsa deductura sit. sed tamen tantam vim esse honestatis, tantumque eam rebus omnibus praestare et\nexcellere, ut nullis nec suppliciis nec praemiis demoveri possit ex eo, quod rectum esse decreverit, omniaque, quae dura, difficilia, adversa videantur, ea virtutibus iis, quibus a natura essemus ornati, opteri \nposse, non faciles illas quidem res nec contemnendas \n—quid enim esset in virtute tantum?—, sed ut hoc\niudicaremus, non esse in iis partem maximam positam\nbeate aut secus vivendi.\n\n \n ",
            "59":"\n Ad summam ea, quae Zeno\naestimanda et sumenda et apta naturae esse dixit,\neadem illi bona appellant, vitam autem beatam illi\neam, quae constaret ex iis rebus, quas dixi, aut plurimis aut gravissimis. Zeno autem, quod suam, quod\npropriam speciem habeat, cur appetendum sit, id\nsolum bonum appellat, beatam autem vitam eam\nsolam, quae cum virtute degatur. \n \n Si de re disceptari oportet, nulla mihi tecum, Cato,\npotest esse dissensio. nihil est enim, de quo aliter tu\nsentias atque ego, modo commutatis verbis ipsas res\nconferamus. nec hoc ille non vidit, sed verborum magnificentia est et gloria delectatus. qui si ea, quae dicit, \nita sentiret, ut verba significant, quid inter eum et \nvel Pyrrhonem vel Aristonem interesset? sin autem\neos non probabat, quid attinuit cum iis, quibuscum re\nconcinebat, verbis discrepare? \n\n \n ",
            "60":"\n quid, si reviviscant\nPlatonis illi et deinceps qui eorum auditores fuerunt,\net tecum ita loquantur? Nos cum te, M. Cato, studiosissimum philosophiae, iustissimum virum, optimum iudicem, religiosissimum testem, audiremus, admirati sumus, quid esset cur nobis Stoicos anteferres,\nqui de rebus bonis et malis sentirent ea, quae ab hoc\nPolemone Zeno cognoverat, nominibus uterentur iis,\nquae prima specie admirationem, re explicata risum\nmoverent. tu autem, si tibi illa probabantur, cur non\npropriis verbis ea tenebas? sin te auctoritas commovebat, nobisne omnibus et Platoni ipsi nescio quem\nillum anteponebas? praesertim cum in re publica princeps esse velles ad eamque tuendam cum summa tua\ndignitate maxime a nobis ornari atque instrui posses.\n a nobis enim ista quaesita, a nobis descripta, notata, \npraecepta sunt, omniumque rerum publicarum rectionis genera, status, mutationes, leges etiam et instituta ac mores civitatum perscripsimus. eloquentiae\nvero, quae et principibus maximo ornamento est, et\nqua te audimus valere plurimum, quantum tibi ex\nmonumentis nostris addidisses! Ea cum dixissent,\nquid tandem talibus viris responderes?\n \n ",
            "61":"\n \n\nRogarem te, inquit, ut diceres pro me tu idem, qui\nillis orationem dictavisses, vel potius paulum loci mihi, \nut iis responderem, dares, nisi et te audire nunc mallem\net istis tamen alio tempore responsurus essem, tum\nscilicet, cum tibi. \n \n Atque, si verum respondere velles, Cato, haec erant\ndicenda, non eos tibi non probatos, tantis ingeniis\nhomines tantaque auctoritate, sed te animadvertisse,\nquas res illi propter antiquitatem parum vidissent, eas\na Stoicis esse perspectas, eisdemque de rebus hos cum \nacutius disseruisse, tum sensisse gravius et fortius,\nquippe qui primum valitudinem bonam expetendam\nnegent esse, eligendam dicant, nec quia bonum sit\nvalere, sed quia sit non nihilo aestimandum—neque\ntamen pluris \n quam illis videtur, qui illud non dubitant bonum dicere—; hoc vero te ferre non potuisse,\nquod antiqui illi quasi barbati, ut nos de nostris\nsolemus dicere, crediderint, eius, qui honeste viveret,\nsi idem etiam bene valeret, bene audiret, copiosus\nesset, optabiliorem fore vitam melioremque et magis\nexpetendam quam illius, qui aeque vir bonus multis\nmodis esset, ut Ennii Alcmaeo, 'ci/rcumventus mo/rbo,\n \n ",
            "62":"\n \nexilio atque i/nopia'. illi igitur antiqui non tam acute\noptabiliorem illam vitam putant, praestantiorem, beatiorem, Stoici autem tantum modo praeponendam in\nseligendo, non quo beatior ea vita sit, sed quod ad\nnaturam accommodatior. \n Et, qui sapientes non sint, omnes aeque esse miseros, Stoici hoc videlicet viderunt, illos autem id\nfugerat superiores, qui non arbitrabantur homines \nsceleribus et parricidiis inquinatos nihilo miseriores\nesse quam eos, qui, cum caste et integre viverent, nondum perfectam illam sapientiam essent consecuti.\n\n \n ",
            "63":"\n atque hoc loco similitudines eas, quibus illi uti solent,\ndissimillimas proferebas. quis enim ignorat, si plures \nex alto emergere velint, propius fore eos quidem ad\nrespirandum, qui ad summam iam aquam adpropinquent, sed nihilo magis respirare posse quam eos, qui\nsint in profundo? nihil igitur adiuvat procedere et\nprogredi in virtute, quo minus miserrimus sit, ante\nquam ad eam pervenerit, quoniam in aqua nihil\nadiuvat, et, quoniam catuli, qui iam dispecturi sunt,\ncaeci aeque et ii, qui modo nati, Platonem quoque\nnecesse est, quoniam nondum videbat sapientiam,\naeque caecum animo ac Phalarim fuisse?\n\t \n \n ",
            "64":"\n ista similia\nnon sunt, Cato, in quibus quamvis multum processeris\ntamen illud in eadem causa est, a quo abesse velis,\ndonec evaseris; nec enim ille respirat, ante quam\nemersit, et catuli aeque caeci, prius quam dispexerunt, \nac si ita futuri semper essent. illa sunt similia: hebes \nacies est cuipiam oculorum, corpore alius senescit; \nhi curatione adhibita levantur in dies, valet alter plus\ncotidie, alter videt. his similes sunt omnes, qui virtuti\nstudent; levantur vitiis, levantur erroribus, nisi forte\ncenses Ti. Gracchum patrem non beatiorem fuisse \nquam filium, cum alter stabilire rem publicam studuerit, alter evertere. nec tamen ille erat sapiens—\nquis enim hoc aut quando aut ubi aut unde?—; sed\nquia studebat laudi et dignitati, multum in virtute processerat.\n\n \n ",
            "65":"\n conferam avum tuum Drusum cum C. Graccho, eius fere aequali? quae hic rei publicae vulnera\ninponebat, eadem ille sanabat. si nihil est, quod tam\nmiseros faciat quam inpietas et scelus, ut iam omnes\ninsipientes sint miseri, quod profecto sunt, non est\ntamen aeque miser, qui patriae consulit, et is, qui \nillam extinctam cupit. Levatio igitur vitiorum magna\nfit in iis, qui habent ad virtutem progressionis aliquantum.\n\n \n ",
            "66":"\n vestri autem progressionem ad virtutem\nfieri aiunt, levationem vitiorum fieri negant. at quo \nutantur homines acuti argumento ad probandum,\noperae pretium est considerare. quarum, inquit, artium\nsummae crescere possunt, earum etiam contrariorum \n \nsumma poterit augeri; ad virtutis autem summam\naccedere nihil potest; ne vitia quidem igitur crescere\npoterunt, quae sunt virtutum contraria. utrum igitur\ntandem perspicuisne dubia aperiuntur, an dubiis perspicua tolluntur? atqui hoc perspicuum est, vitia alia\n in aliis esse maiora, illud dubium, ad id, quod summum bonum dicitis, ecquaenam possit fieri accessio.\nvos autem cum perspicuis dubia debeatis illustrare,\ndubiis perspicua conamini tollere.\n\n \n ",
            "67":"\n itaque rursus eadem\nratione, qua sum paulo ante usus, haerebitis. si enim\npropterea vitia alia aliis maiora non sunt, quia ne\nad finem quidem bonorum eum, quem vos facitis, quicquam potest accedere, quoniam perspicuum est vitia\nnon esse omnium paria, finis bonorum vobis mutandus\nest. teneamus enim illud necesse est, cum consequens\naliquod falsum sit, illud, cuius id consequens sit, non\nposse esse verum. \n \n Quae est igitur causa istarum angustiarum? gloriosa ostentatio in constituendo summo bono. cum\nenim, quod honestum sit, id solum bonum esse confirmatur, tollitur cura valitudinis, diligentia rei familiaris, administratio rei publicae, ordo gerendorum \nnegotiorum, officia vitae, ipsum denique illud honestum, in quo uno vultis esse omnia, deserendum est.\nquae diligentissime contra Aristonem dicuntur a Chrysippo. ex ea difficultate illae 'fallaciloquae', ut ait\nAccius, \n malitiae natae sunt.\n\n \n ",
            "68":"\n quod enim sapientia,\npedem ubi poneret, non habebat sublatis officiis omnibus, officia autem tollebantur dilectu omni et discrimine remoto, quae esse non poterant rebus omnibus sic exaequatis, ut inter eas nihil interesset, ex\nhis angustiis ista evaserunt deteriora quam Aristonis.\nilla tamen simplicia, vestra versuta. roges enim Aristonem, bonane ei videantur haec: vacuitas doloris,\ndivitiae, valitudo; neget. quid? quae contraria sunt\nhis, malane? nihilo magis. Zenonem roges; respondeat totidem verbis. admirantes quaeramus ab utroque, quonam modo vitam agere possimus, si nihil\ninteresse nostra putemus, valeamus aegrine simus,\nvacemus an cruciemur dolore, frigus, famem propulsare possimus necne possimus. Vives, inquit Aristo,\nmagnifice atque praeclare, quod erit cumque visum\nages, numquam angere, numquam cupies, numquam\ntimebis.\n\n \n ",
            "69":"\n Quid Zeno? Portenta haec esse dicit, neque\nea ratione ullo modo posse vivi; se dicere inter\nhonestum et turpe nimium quantum, nescio quid\ninmensum, inter ceteras res nihil omnino interesse.\n\nidem adhuc;\n\n \n ",
            "70":"\n audi reliqua et risum contine, si potes:\nMedia illa, inquit, inter quae nihil interest, tamen eius\nmodi sunt, ut eorum alia eligenda sint, alia reicienda,\nalia omnino neglegenda, hoc est, ut eorum alia velis,\nalia nolis, alia non cures.—At modo dixeras nihil\nin istis rebus esse, quod interesset.—Et nunc idem\ndico, inquiet, sed ad virtutes et ad vitia nihil interesse. \n—\n\t \n \n ",
            "71":"\n Quis istud, quaeso, nesciebat? verum audiamus.—\nIsta, inquit, quae dixisti, valere, locupletem esse, non\ndolere, bona non dico, sed dicam Graece prohgme/na ,\nLatine autem producta—sed praeposita aut\npraecipua malo, sit tolerabilius et mollius—; illa\nautem, morbum, egestatem, dolorem, non appello\nmala, sed, si libet, reiectanea. itaque illa non\ndico me expetere, sed legere, nec optare, sed\nsumere, contraria autem non fugere, sed quasi\nsecernere. Quid ait Aristoteles reliquique Platonis\nalumni? Se omnia, quae secundum naturam sint,\nbona appellare, quae autem contra, mala. \n Videsne igitur Zenonem tuum cum Aristone verbis\nconcinere, re dissidere, cum Aristotele et illis re consentire, verbis discrepare? cur igitur, cum de re conveniat, non malumus usitate loqui? aut doceat paratiorem me ad contemnendam pecuniam fore, si illam\nin rebus praepositis quam si in bonis duxero, fortioremque in patiendo dolore, si eum asperum et difficilem perpessu et contra naturam esse quam si\nmalum dixero.\n\n \n ",
            "72":"\n Facete M. Piso, familiaris noster, et\nalia multa et hoc loco Stoicos irridebat: Quid enim? \naiebat. 'Bonum negas esse divitias, praepositum esse\ndicis? quid adiuvas? avaritiamne minuis? quo modo?\nsi verbum sequimur, primum longius verbum praepositum quam bonum'.—Nihil ad rem!—'Ne\nsit sane; at certe gravius. nam bonum ex quo appellatum sit, nescio, praepositum ex eo credo, quod\npraeponatur aliis. id mihi magnum videtur.' itaque\ndicebat plus tribui divitiis a Zenone, qui eas in praepositis poneret, quam ab Aristotele, qui bonum esse\ndivitias fateretur, sed neque magnum bonum et prae \nrectis honestisque contemnendum ac despiciendum\nnec magnopere expetendum, omninoque de istis omnibus verbis a Zenone mutatis ita disputabat, et, quae\nbona negarentur ab eo esse et quae mala, illa laetioribus nominibus appellari ab eo quam a nobis, haec\ntristioribus. Piso igitur hoc modo, vir optimus tuique, ut scis, amantissimus. nos paucis ad haec additis\nfinem faciamus aliquando; longum est enim ad omnia\nrespondere, quae a te dicta sunt.\n \n \n ",
            "73":"\n \n\nNam ex eisdem verborum praestrigiis et regna nata\nvobis sunt et imperia et divitiae, et tantae quidem,\nut omnia, quae ubique sint, sapientis esse dicatis.\nsolum praeterea formosum, solum liberum, solum\ncivem, stultos omnia contraria, quos etiam insanos\nesse vultis. haec para/doca illi, nos admirabilia\ndicamus. quid autem habent admirationis, cum prope\naccesseris? conferam tecum, quam cuique verbo rem\nsubicias; nulla erit controversia. Omnia peccata paria\ndicitis. non ego tecum iam ita iocabor, ut isdem his\nde \n rebus, cum L. Murenam te accusante defenderem.\napud imperitos tum illa dicta sunt, aliquid etiam coronae datum; nunc agendum est subtilius. Peccata\nparia.\n\n \n ",
            "74":"\n —Quonam modo?—Quia nec honesto quicquam honestius nec turpi turpius.—Perge porro; nam\nde isto magna dissensio est. illa argumenta propria videamus, cur omnia sint paria peccata.—Ut, inquit, in\nfidibus pluribus, nisi nulla earum non ita contenta \nnervis sit, ut concentum servare possit, omnes aeque incontentae sint, sic peccata, quia discrepant, aeque discrepant; paria sunt igitur.—Hic ambiguo ludimur.\naeque enim contingit omnibus fidibus, ut incontentae\nsint, illud non continuo, ut aeque incontentae. collatio \nigitur ista te nihil iuvat. nec enim, omnes avaritias\nsi aeque avaritias esse dixerimus, sequetur, ut etiam\naequas esse dicamus. Ecce aliud simile dissimile.\n\n \n ",
            "75":"\n Ut\nenim, inquit, gubernator aeque peccat, si palearum\nnavem evertit et si auri, item aeque peccat, qui parentem et qui servum iniuria verberat.—Hoc non videre,\ncuius generis onus navis vehat, id ad gubernatoris\nartem nil pertinere! itaque aurum paleamne portet,\nad bene aut ad male gubernandum nihil interesse!\nat quid inter parentem et servulum intersit, intellegi\net potest et debet. ergo in gubernando nihil, in officio plurimum interest, quo in genere peccetur. et si\nin ipsa gubernatione neglegentia est navis eversa,\nmaius est peccatum in auro quam in palea. omnibus\nenim artibus volumus attributam esse eam, quae communis appellatur prudentia, quam omnes, qui cuique \nartificio praesunt, debent habere. ita ne hoc quidem\nmodo paria peccata sunt.\n \n \n ",
            "76":"\n \n\nUrgent tamen et nihil remittunt. Quoniam, inquiunt,\nomne peccatum inbecillitatis et inconstantiae est, haec\nautem vitia in omnibus stultis aeque magna sunt,\nnecesse est paria esse peccata. Quasi vero aut concedatur in omnibus stultis aeque magna esse vitia,\net eadem inbecillitate et inconstantia L. Tubulum\nfuisse, qua illum, cuius is condemnatus est rogatione,\nP. Scaevolam, et quasi nihil inter res quoque ipsas,\nin quibus peccatur, intersit, ut, quo hae maiores minoresve sint, eo, quae peccentur in his rebus, aut\n \n ",
            "77":"\n \nmaiora sint aut minora! Itaque—iam enim concludatur oratio—hoc uno vitio maxime mihi premi videntur tui Stoici, quod se posse putant duas contrarias\nsententias optinere. quid enim est tam repugnans\nquam eundem dicere, quod honestum sit, solum id\nbonum esse, qui dicat appetitionem rerum ad vivendum\n \n accommodatarum \n a natura profectam? ita cum \nea volunt retinere, quae superiori sententiae conveniunt, in Aristonem incidunt; cum id fugiunt, re\neadem defendunt, quae Peripatetici, verba tenent mordicus. quae rursus dum sibi evelli ex ordine nolunt,\nhorridiores evadunt, asperiores, duriores et oratione\net moribus.\n\n \n ",
            "78":"\n quam illorum tristitiam atque asperitatem\nfugiens Panaetius nec acerbitatem sententiarum nec\ndisserendi spinas probavit fuitque in altero genere\nmitior, in altero illustrior semperque habuit in ore\nPlatonem, Aristotelem, Xenocratem, Theophrastum,\nDicaearchum, ut ipsius scripta declarant. quos quidem\ntibi studiose et diligenter tractandos magnopere censeo. Sed quoniam et advesperascit et mihi ad villam\nrevertendum est, nunc quidem hactenus;\n\n \n ",
            "79":"\n verum hoc\nidem saepe faciamus. \n \n Nos vero, inquit ille; nam quid possumus facere\nmelius? et hanc quidem primam exigam a te operam,\nut audias me quae a te dicta sunt refellentem. sed\nmemento te, quae nos sentiamus, omnia probare, nisi \nquod verbis aliter utamur, mihi autem vestrorum nihil\nprobari. \n Scrupulum, inquam, abeunti; sed videbimus. \n Quae cum essent dicta, discessimus.\n \n "
        },
        "4":{
            "0":"\n Cum audissem Antiochum, Brute, ut solebam, cum\nM. Pisone in eo gymnasio, quod Ptolomaeum vocatur, \nunaque nobiscum Q. frater et T. Pomponius Luciusque\nCicero, frater noster cognatione patruelis, amore germanus, constituimus inter nos ut ambulationem postmeridianam conficeremus in Academia, maxime quod\nis locus ab omni turba id temporis vacuus esset. itaque ad tempus ad Pisonem omnes. inde sermone vario\nsex illa a Dipylo stadia confecimus. cum autem venissemus in Academiae non sine causa nobilitata spatia, solitudo erat ea, quam volueramus.\n\n \n ",
            "1":"\n tum Piso:\nNaturane nobis hoc, inquit, datum dicam an errore\nquodam, ut, cum ea loca videamus, in quibus memoria\ndignos viros acceperimus multum esse versatos, magis\nmoveamur, quam si quando eorum ipsorum aut facta\naudiamus aut scriptum aliquod legamus? velut ego\nnunc moveor. venit enim mihi Platonis in mentem,\nquem accepimus primum hic disputare solitum; cuius\netiam illi hortuli propinqui non memoriam solum mihi\nafferunt, sed ipsum videntur in conspectu meo ponere.\nhic Speusippus, hic Xenocrates, hic eius auditor Polemo, cuius illa ipsa sessio fuit, quam videmus. Equidem etiam curiam nostram—Hostiliam dico, non\nhanc novam, quae minor mihi esse videtur, posteaquam\nest maior—solebam intuens Scipionem, Catonem,\nLaelium, nostrum vero in primis avum cogitare; tanta\nvis admonitionis inest in locis; ut non sine causa ex\niis memoriae ducta sit disciplina.\n \n ",
            "2":"\n \nTum Quintus:\n\nEst plane, Piso, ut dicis, inquit. nam\nme ipsum huc modo venientem convertebat ad sese\nColoneus ille locus, cuius incola Sophocles ob oculos\nversabatur, quem scis quam admirer quamque eo\ndelecter. me quidem ad altiorem memoriam Oedipodis huc venientis et illo mollissimo carmine quaenam essent ipsa haec loca requirentis species quaedam commovit, inaniter scilicet, sed commovit tamen. \n \n Tum Pomponius: At ego, quem vos ut deditum\nEpicuro insectari soletis, sum multum equidem cum\nPhaedro, quem unice diligo, ut scitis, in Epicuri\nhortis, quos modo praeteribamus, sed veteris proverbii admonitu vivorum memini, nec tamen Epicuri \nlicet oblivisci, si cupiam, cuius imaginem non modo\nin tabulis nostri familiares, sed etiam in poculis et\nin anulis \n habent. \n \n \n ",
            "3":"\n \nHic ego:\n\nPomponius quidem, inquam, noster iocari\nvidetur, et fortasse suo iure. ita enim se Athenis\ncollocavit, ut sit paene unus ex Atticis, ut id etiam\ncognomen videatur habiturus. Ego autem tibi, Piso,\nassentior usu hoc venire, ut acrius aliquanto et\nattentius de claris viris locorum admonitu cogitemus. \nscis enim me quodam tempore Metapontum venisse\ntecum neque ad hospitem ante devertisse, quam Pythagorae ipsum illum locum, ubi vitam ediderat,\nsedemque viderim. hoc autem tempore, etsi multa\nin omni parte Athenarum sunt in ipsis locis indicia\nsummorum virorum, tamen ego illa moveor exhedra.\nmodo enim fuit Carneadis, quem videre videor—est\nenim nota imago—, a sedeque ipsa tanta ingenii\nmagnitudine orbata desiderari illam vocem puto.\n \n ",
            "4":"\n \nTum Piso:\n\nQuoniam igitur aliquid omnes, quid\nLucius noster? inquit. an eum locum libenter invisit,\nubi Demosthenes et Aeschines inter se decertare soliti\nsunt? suo enim quisque studio maxime ducitur. \n Et ille, cum erubuisset: Noli, inquit, ex me quaerere,\nqui in Phalericum etiam descenderim, quo in loco ad\nfluctum aiunt declamare solitum Demosthenem, ut \nfremitum assuesceret voce vincere. modo etiam paulum ad dexteram de via declinavi, ut ad Pericli sepulcrum accederem. quamquam id quidem infinitum\nest in hac urbe; quacumque enim ingredimur, in aliqua historia vestigium ponimus.\n \n ",
            "5":"\n \nTum Piso:\n\nAtqui, Cicero, inquit, ista studia, si ad\nimitandos summos viros spectant, ingeniosorum sunt;\nsin tantum modo ad indicia veteris memoriae cognoscenda, curiosorum. te autem hortamur omnes, currentem quidem, ut spero, ut eos, quos novisse vis, imitari\netiam velis. \n Hic ego: Etsi facit hic quidem, inquam, Piso, ut\nvides, ea, quae praecipis, tamen mihi grata hortatio\ntua est. \n Tum ille amicissime, ut solebat: Nos vero, inquit,\nomnes omnia ad huius adolescentiam conferamus, in\nprimisque ut aliquid suorum studiorum philosophiae\nquoque impertiat, vel ut te imitetur, quem amat, vel\nut illud ipsum, quod studet, facere possit ornatius.\nsed utrum hortandus es nobis, Luci, inquit, an etiam\ntua sponte propensus es? mihi quidem Antiochum,\nquem audis, satis belle videris attendere. \n Tum ille timide vel potius verecunde: Facio, inquit,\nequidem, sed audistine modo de Carneade? rapior\nilluc, revocat autem Antiochus, nec est praeterea, quem\naudiamus.\n \n \n ",
            "6":"\n \nTum Piso:\n\nEtsi hoc, inquit, fortasse non poterit \nsic abire, cum hic assit—me autem dicebat—, tamen\naudebo te ab hac Academia nova ad veterem illam \nvocare, in qua, ut dicere Antiochum audiebas, non ii \nsoli numerantur, qui Academici vocantur, Speusippus,\nXenocrates, Polemo, Crantor ceterique, sed etiam Peripatetici\n \n veteres, quorum princeps Aristoteles, quem\nexcepto Platone haud scio an recte dixerim principem\nphilosophorum. ad eos igitur converte te, quaeso. ex\neorum enim scriptis et institutis cum omnis doctrina\nliberalis, omnis historia, omnis sermo elegans sumi\npotest, tum varietas est tanta artium, ut nemo sine\neo instrumento ad ullam rem illustriorem satis ornatus\npossit accedere. ab his oratores, ab his imperatores\nac rerum publicarum principes extiterunt. ut ad minora veniam, mathematici, poe+tae, musici, medici denique ex hac tamquam omnium artificum officina profecti sunt.\n \n Atque ego: \n\n \n ",
            "7":"\n Scis me, inquam, istud idem sentire, Piso,\nsed a te oportune facta mentio est. studet enim meus\naudire Cicero quaenam sit istius veteris, quam commemoras, Academiae de finibus bonorum Peripateticorumque sententia. censemus autem facillime te id\nexplanare posse, quod et Staseam Neapolitanum multos annos habueris apud te et complures iam menses\nAthenis haec ipsa te ex Antiocho videamus exquirere. \n Et ille ridens: Age, age, inquit,—satis enim scite\nme nostri sermonis principium esse voluisti—exponamus adolescenti, si quae forte possumus. dat enim\nid nobis solitudo, quod si qui deus diceret, numquam\nputarem me in Academia tamquam philosophum disputaturum. sed ne, dum huic obsequor, vobis molestus\nsim. \n Mihi, inquam, qui te id ipsum rogavi? \n Tum, Quintus et Pomponius cum idem se velle dixissent, Piso exorsus est. cuius oratio attende, quaeso,\nBrute, satisne videatur Antiochi complexa esse sententiam, quam tibi, qui fratrem eius Aristum frequenter\naudieris, maxime probatam existimo. \n \n \n ",
            "8":"\n \nSic est igitur locutus:\n\nQuantus ornatus in Peripateticorum disciplina sit satis est a me, ut brevissime\npotuit, paulo ante dictum. sed est forma eius disciplinae, sicut fere ceterarum, triplex: una pars est naturae, disserendi altera, vivendi tertia. Natura sic ab\niis investigata est, ut nulla pars caelo, mari, terra, ut\npoe+tice loquar, praetermissa sit; quin etiam, cum de\nrerum initiis omnique mundo locuti essent, ut multa\nnon modo probabili argumentatione, sed etiam necessaria mathematicorum ratione concluderent, maximam materiam ex rebus per se investigatis ad rerum\noccultarum cognitionem attulerunt.\n\n \n ",
            "9":"\n persecutus est \nAristoteles animantium omnium ortus, victus, figuras,\nTheophrastus autem stirpium naturas omniumque fere\nrerum, quae e terra gignerentur, causas atque rationes;\nqua ex cognitione facilior facta est investigatio rerum\noccultissimarum. Disserendique ab isdem non dialectice solum, sed etiam oratorie praecepta sunt tradita, ab Aristoteleque principe de singulis rebus in\nutramque partem dicendi exercitatio est instituta, ut\nnon contra omnia semper, sicut Arcesilas, diceret, et\ntamen ut in omnibus rebus, quicquid ex utraque parte\ndici posset, expromeret. \n\n \n ",
            "10":"\n Cum autem tertia pars bene\nvivendi praecepta quaereret, ea quoque est ab isdem\nnon solum ad privatae vitae rationem, sed etiam ad\nrerum publicarum rectionem relata. omnium fere civitatum non Graeciae solum, sed etiam barbariae ab\nAristotele mores, instituta, disciplinas, a Theophrasto\nleges etiam cognovimus. cumque uterque eorum docuisset qualem in re publica principem esse conveniret, pluribus praeterea conscripsisset qui esset optimus rei publicae status, hoc amplius Theophrastus:\nquae essent in re publica rerum inclinationes et momenta temporum, quibus esset moderandum, utcumque \nres postularet. vitae autem degendae ratio maxime\nquidem illis placuit quieta, in contemplatione et cognitione posita rerum, quae quia deorum erat vitae simillima, sapiente visa est dignissima. atque his de\nrebus et splendida est eorum et illustris oratio.\n \n \n ",
            "11":"\n \n\nDe summo autem bono, quia duo genera librorum\nsunt, unum populariter scriptum, quod e)cwteriko/n \nappellabant, alterum limatius, quod in commentariis\nreliquerunt, non semper idem dicere videntur, nec in\nsumma tamen ipsa aut varietas est ulla apud hos\nquidem, quos nominavi, aut inter ipsos dissensio. sed\ncum beata vita quaeratur idque sit unum, quod philosophia spectare et sequi debeat, sitne ea tota sita\nin potestate sapientis an possit aut labefactari aut\neripi rebus adversis, in eo non numquam variari inter\neos et dubitari videtur. quod maxime efficit Theophrasti de beata vita liber, in quo multum admodum\nfortunae datur. quod si ita se habeat, non possit\nbeatam praestare vitam sapientia. Haec mihi videtur\ndelicatior, ut ita dicam, molliorque ratio, quam virtutis\nvis gravitasque postulat. quare teneamus Aristotelem et\neius filium Nicomachum, cuius accurate scripti de\nmoribus libri dicuntur illi quidem esse Aristoteli, sed\nnon video, cur non potuerit patri similis esse filius.\nTheophrastum tamen adhibeamus ad pleraque, dum\nmodo plus in virtute teneamus, quam ille tenuit, firmitatis et roboris. Simus igitur contenti his.\n\n \n ",
            "12":"\n namque\nhorum posteri meliores illi quidem mea sententia\nquam reliquarum philosophi disciplinarum, sed ita\ndegenerant, ut ipsi ex se nati esse videantur. primum\nTheophrasti, Strato, physicum se voluit; in quo etsi\nest magnus, tamen nova pleraque et perpauca de \nmoribus. huius, Lyco, oratione locuples, rebus ipsis \nieiunior. concinnus deinde et elegans huius, Aristo,\nsed ea, quae desideratur a magno philosopho, gravitas, in eo non fuit; scripta sane et multa et polita,\nsed nescio quo pacto auctoritatem oratio non habet.\n \n ",
            "13":"\n \n\npraetereo multos, in his doctum hominem et suavem,\nHieronymum, quem iam cur Peripateticum appellem\nnescio. summum enim bonum exposuit vacuitatem\ndoloris; qui autem de summo bono dissentit de tota\nphilosophiae ratione dissentit. Critolaus imitari voluit\nantiquos, et quidem est gravitate proximus, et redundat oratio, ac tamen ne is quidem in patriis institutis manet. Diodorus, eius auditor, adiungit ad\nhonestatem vacuitatem doloris. hic quoque suus est\nde summoque bono dissentiens dici vere Peripateticus\nnon potest. antiquorum autem sententiam Antiochus\nnoster mihi videtur persequi diligentissime, quam eandem Aristoteli fuisse et Polemonis docet.\n \n \n ",
            "14":"\n \nFacit igitur Lucius noster prudenter, qui audire de\nsummo bono potissimum velit;\n\nhoc enim constituto\nin philosophia constituta sunt omnia. nam ceteris in\nrebus sive praetermissum sive ignoratum est quippiam,\nnon plus incommodi est, quam quanti quaeque earum\nrerum est, in quibus neglectum est aliquid. summum\nautem bonum si ignoretur, vivendi rationem ignorari\nnecesse est, ex quo tantus error consequitur, ut quem\nin portum se recipiant scire non possint. cognitis\nautem rerum finibus, cum intellegitur, quid sit et bonorum extremum et malorum, inventa vitae via est \nconformatioque omnium officiorum, cum quaeritur, \n \nquo quodque referatur;\n\n \n ",
            "15":"\n ex quo, id quod omnes expetunt, beate vivendi ratio inveniri et comparari potest. quod quoniam in quo sit magna dissensio est,\nCarneadea nobis adhibenda divisio est, qua noster Antiochus libenter uti solet. ille igitur vidit, non modo\nquot fuissent adhuc philosophorum de summo bono,\nsed quot omnino esse possent sententiae. negabat igitur ullam esse artem, quae ipsa a se proficisceretur;\netenim semper illud extra est, quod arte comprehenditur. nihil opus est exemplis hoc facere longius. est\nenim perspicuum nullam artem ipsam in se versari,\nsed esse aliud artem ipsam, aliud quod propositum\nsit arti. quoniam igitur, ut medicina valitudinis, navigationis gubernatio, sic vivendi ars est prudentia, necesse est eam quoque ab aliqua re esse constitutam\net profectam.\n\n \n ",
            "16":"\n constitit autem fere inter omnes id, in\nquo prudentia versaretur et quod assequi vellet, aptum\net accommodatum naturae esse oportere et tale, ut\nipsum per se invitaret et alliceret appetitum animi,\nquem o(rmh\\n \n Graeci vocant. quid autem sit, quod ita\nmoveat itaque a natura in primo ortu appetatur, non\nconstat, deque eo est inter philosophos, cum summum\nbonum exquiritur, omnis dissensio. totius enim quaestionis eius, quae habetur de finibus bonorum et malorum, cum quaeritur, in his quid sit extremum et\nultimum, fons reperiendus est, in quo sint prima invitamenta naturae; quo invento omnis ab eo quasi\ncapite de summo bono et malo disputatio ducitur. \n \n Voluptatis alii primum appetitum putant et primam\ndepulsionem doloris. vacuitatem doloris alii censent\nprimum ascitam et primum declinatum dolorem.\n\n \n ",
            "17":"\n ab\niis alii, quae prima secundum naturam nominant, proficiscuntur, in quibus numerant incolumitatem conservationemque\n \n omnium partium, valitudinem, sensus integros, doloris vacuitatem, viris, pulchritudinem, cetera\ngeneris eiusdem, quorum similia sunt prima in animis\nquasi virtutum igniculi et semina. Ex his tribus cum\nunum aliquid sit, quo primum natura moveatur vel\nad appetendum vel ad repellendum, nec quicquam\nomnino praeter haec tria possit esse, necesse est omnino officium aut fugiendi aut sequendi ad eorum\naliquid referri, ut illa prudentia, quam artem vitae\nesse diximus, in earum trium rerum aliqua versetur,\na qua totius vitae ducat exordium.\n\n \n ",
            "18":"\n ex eo autem, quod\nstatuerit esse, quo primum natura moveatur, existet\nrecti etiam ratio atque honesti, quae cum uno aliquo \nex tribus illis congruere possit, ut aut id honestum\nsit, facere omnia aut voluptatis causa, etiam si eam \nnon consequare, aut non dolendi, etiam si id assequi\nnequeas, aut eorum, quae secundum naturam sunt,\nadipiscendi, etiam si nihil consequare. ita fit ut,\nquanta differentia est in principiis naturalibus, tanta\nsit in finibus bonorum malorumque dissimilitudo.\nalii rursum isdem a principiis omne officium referent aut ad voluptatem aut ad non dolendum aut\nad prima illa secundum naturam optinenda.\n\n \n ",
            "19":"\n expositis\niam igitur sex de summo bono sententiis trium proximarum hi principes: voluptatis Aristippus, non dolendi Hieronymus, fruendi rebus iis, quas primas secundum naturam esse diximus, Carneades non ille\nquidem auctor, sed defensor disserendi causa fuit.\nsuperiores tres erant, quae esse possent, quarum est\nuna sola defensa, eaque vehementer. nam voluptatis\ncausa facere omnia, cum, etiamsi nihil consequamur, \ntamen ipsum illud consilium ita faciendi per se expetendum et honestum et solum bonum sit, nemo dixit.\nne vitationem quidem doloris ipsam per se quisquam\nin rebus expetendis putavit, nisi etiam evitare posset.\nat vero facere omnia, ut adipiscamur, quae secundum\nnaturam sint, etiam si ea non assequamur, id esse\net honestum et solum per se expetendum et solum\nbonum Stoici dicunt.\n \n \n ",
            "20":"\n \n\nSex igitur hae sunt simplices de summo bonorum\nmalorumque sententiae, duae sine patrono, quattuor\ndefensae. iunctae autem et duplices expositiones\nsummi boni tres omnino fuerunt, nec vero plures, si\npenitus rerum naturam videas, esse potuerunt. nam\naut voluptas adiungi potest ad honestatem, ut Calliphonti Dinomachoque placuit, aut doloris vacuitas, ut\nDiodoro, aut prima naturae, ut antiquis, quos eosdem\nAcademicos et Peripateticos nominavimus. sed quoniam non possunt omnia simul dici, haec in praesentia nota esse debebunt, voluptatem semovendam\nesse, quando ad maiora quaedam, ut iam apparebit,\nnati sumus. de vacuitate doloris eadem fere dici solent, quae de voluptate. Quando igitur et de voluptate cum Torquato et de honestate, in qua una\nomne bonum poneretur, cum Catone est disputatum,\nprimum, quae contra voluptatem dicta sunt, eadem\nfere cadunt contra vacuitatem doloris. \n\n \n ",
            "21":"\n nec vero alia\nsunt quaerenda contra Carneadeam illam sententiam.\nquocumque enim modo summum bonum sic exponitur,\nut id vacet honestate, nec officia nec virtutes in ea\nratione nec amicitiae constare possunt. coniunctio\nautem cum honestate vel voluptatis vel non dolendi\nid ipsum honestum, quod amplecti vult, id efficit turpe. \nad eas enim res referre, quae agas, quarum una, si\nquis malo careat, in summo eum bono dicat esse,\naltera versetur in levissima parte naturae, obscurantis\nest omnem splendorem honestatis, ne dicam inquinantis. Restant Stoici, qui cum a Peripateticis et Academicis omnia transtulissent, nominibus aliis easdem res\nsecuti sunt. hos contra singulos dici est melius. sed\nnunc, quod agimus;\n\n \n ",
            "22":"\n de illis, cum volemus. Democriti\nautem securitas, quae est animi tamquam tranquillitas,\nquam appellant eu)qumi/an , eo separanda fuit ab hac\ndisputatione, quia ista animi tranquillitas ea ipsa \nest beata vita; quaerimus autem, non quae sit, sed\nunde sit. Iam explosae eiectaeque sententiae Pyrrhonis,\nAristonis, Erilli quod in hunc orbem, quem circumscripsimus, incidere non possunt, adhibendae omnino\nnon fuerunt. nam cum omnis haec quaestio de finibus\net quasi de extremis bonorum et malorum ab eo proficiscatur, quod diximus naturae esse aptum et accommodatum, quodque ipsum per se primum appetatur,\nhoc totum et ii tollunt, qui in rebus iis, in quibus nihil\n quod non aut honestum aut turpe sit, negant esse \nullam causam, cur aliud alii anteponatur, nec inter\neas res quicquam omnino putant interesse, et Erillus,\nsi ita sensit, nihil esse bonum praeter scientiam,\nomnem consilii capiendi causam inventionemque officii sustulit. Sic exclusis sententiis reliquorum cum\npraeterea nulla esse possit, haec antiquorum valeat\nnecesse est. ergo instituto veterum, quo etiam Stoici\nutuntur, hinc capiamus exordium.\n \n \n ",
            "23":"\n \n\nOmne animal se ipsum diligit ac, simul et ortum\nest, id agit, se ut conservet, quod hic ei primus ad\nomnem vitam tuendam appetitus a natura datur, se \nut conservet atque ita sit affectum, ut optime secundum naturam affectum esse possit. hanc initio institutionem confusam habet et incertam, ut tantum\nmodo se tueatur, qualecumque sit, sed nec quid sit\nnec quid possit nec quid ipsius natura sit intellegit.\ncum autem processit paulum et quatenus quicquid\nse attingat ad seque pertineat perspicere coepit, tum\nsensim incipit progredi seseque agnoscere et intellegere quam ob causam habeat eum, quem diximus,\nanimi appetitum coeptatque et ea, quae naturae sentit\napta, appetere et propulsare contraria. ergo omni\nanimali illud, quod appetit, positum est in eo, quod\nnaturae est accommodatum. ita finis bonorum existit\nsecundum naturam vivere sic affectum, ut optime\naffici possit ad naturamque accommodatissime.\n\n \n ",
            "24":"\n Quoniam autem sua cuiusque animantis natura est, necesse\nest finem quoque omnium hunc esse, ut natura expleatur—nihil enim prohibet quaedam esse et inter\nse animalibus reliquis et cum bestiis homini communia, quoniam omnium est natura communis—,\nsed extrema illa et summa, quae quaerimus, inter\nanimalium genera distincta et dispertita sint et sua\ncuique propria et ad id apta, quod cuiusque natura\ndesideret. \n\n \n ",
            "25":"\n quare cum dicimus omnibus animalibus\nextremum esse secundum naturam vivere, non ita\naccipiendum est, quasi dicamus unum esse omnium\nextremum, sed ut omnium artium recte dici potest\ncommune esse, ut in aliqua scientia versentur, scientiam autem suam cuiusque artis esse, sic commune\nanimalium omnium secundum naturam vivere, sed\nnaturas esse diversas, ut aliud equo sit e natura, aliud\nbovi, aliud homini. et tamen in omnibus est summa \ncommunis, et quidem non solum in animalibus, sed\netiam in rebus omnibus iis, quas natura alit, auget,\ntuetur, in quibus videmus ea, quae gignuntur e terra,\nmulta quodam modo efficere ipsa sibi per se, quae\nad vivendum crescendumque valeant, ut \n in suo genere \nperveniant ad extremum; ut iam liceat una comprehensione omnia complecti non dubitantemque dicere\nomnem naturam esse servatricem sui idque habere\npropositum quasi finem et extremum, se ut custodiat\nquam in optimo sui generis statu; ut necesse sit\nomnium rerum, quae natura vigeant, similem esse\nfinem, non eundem. ex quo intellegi debet homini\nid esse in bonis ultimum, secundum naturam vivere,\nquod ita interpretemur: vivere ex hominis natura\nundique perfecta et nihil requirente.\n\n \n ",
            "26":"\n haec igitur nobis\nexplicanda sunt, sed si enodatius, vos ignoscetis. huius\nenim aetati \n \n et huic nunc haec primum fortasse \naudientis servire debemus. \n Ita prorsus, inquam; etsi ea quidem, quae adhuc\ndixisti, quamvis ad aetatem recte isto modo dicerentur. \n \n Exposita igitur, inquit, terminatione rerum expetendarum cur ista se res ita habeat, ut dixi, deinceps\ndemonstrandum est. quam ob rem ordiamur ab eo,\nquod primum posui, quod idem reapse primum est,\nut intellegamus omne animal se ipsum diligere. quod\nquamquam dubitationem non habet—est enim infixum in ipsa natura comprehenditur que suis \ncuiusque sensibus sic, ut, contra si quis dicere velit,\nnon audiatur—, tamen, ne quid praetermittamus, rationes\n \n quoque, cur hoc ita sit, afferendas puto.\n\n \n ",
            "27":"\n etsi qui \npotest intellegi aut cogitari esse aliquod animal, quod\nse oderit? res enim concurrent contrariae. nam cum\nappetitus ille animi aliquid ad se trahere coeperit consulto, quod sibi obsit, quia sit sibi inimicus, cum id\nsua causa faciet, et oderit se et simul diliget, quod\nfieri non potest. necesseque est, si quis sibi ipsi inimicus est, eum quae bona sunt mala putare, bona contra quae mala, et quae appetenda fugere, quae fugienda appetere, quae sine dubio vitae est eversio.\nneque enim, si non nulli reperiuntur, qui aut laqueos\naut alia exitia quaerant aut ut ille apud Terentium, \nqui 'decrevit tantisper se minus iniuriae suo nato\nfacere', ut ait ipse, 'dum fiat miser', inimicus ipse sibi\nputandus est.\n\n \n ",
            "28":"\n sed alii dolore moventur, alii cupiditate,\niracundia etiam multi efferuntur et, cum in mala\nscientes inruunt, tum se optime sibi consulere arbitrantur. itaque dicunt nec dubitant: 'mihi sic usus est,\ntibi ut opus est facto, fac'. et qui ipsi sibi bellum\nindixissent, cruciari dies, noctes torqueri vellent, nec\nvero sese ipsi accusarent ob eam causam, quod se\nmale suis rebus consuluisse dicerent. eorum enim est\nhaec querela, qui sibi cari sunt seseque diligunt. quare,\nquotienscumque dicetur male quis de se mereri sibique esse inimicus atque hostis, vitam denique fugere,\nintellegatur aliquam subesse eius modi causam, ut ex\neo ipso intellegi possit sibi quemque esse carum.\n\n \n ",
            "29":"\n Nec\nvero id satis est, neminem esse, qui ipse se oderit, sed\nillud quoque intellegendum est, neminem esse, qui, \nquo modo se habeat, nihil sua censeat interesse. tolletur enim appetitus animi, si, ut in iis rebus, inter quas\nnihil interest, neutram in partem propensiores sumus, \nitem in nobismet ipsis quem ad modum affecti simus \nnihil nostra arbitrabimur interesse. \n \n Atque etiam illud si qui dicere velit, perabsurdum\nsit, ita diligi a sese quemque, ut ea vis diligendi ad\naliam rem quampiam referatur, non ad eum ipsum, \nqui sese diligat. hoc cum in amicitiis, cum in officiis,\ncum in virtutibus dicitur, quomodocumque dicitur,\nintellegi tamen quid dicatur potest, in nobismet autem\nipsis \n ne \n intellegi quidem, ut propter aliam quampiam rem, verbi gratia propter voluptatem, nos amemus; propter nos enim illam, non propter eam nosmet\nipsos diligimus.\n \n ",
            "30":"\n \n\nQuamquam quid est, quod magis perspicuum sit,\n quam non modo carum sibi quemque, verum etiam \nvehementer carum esse? quis est enim aut quotus\nquisque, cui, mors cum adpropinquet, non 'refugiat \nti/mido sanguen a/tque exalbesca/t metu'? etsi hoc quidem est in vitio, dissolutionem naturae tam valde\nperhorrescere—quod item est reprehendendum in\ndolore—, sed quia fere sic afficiuntur omnes, satis\nargumenti est ab interitu naturam abhorrere; idque\nquo magis quidam ita faciunt, ut iure etiam reprehendantur, hoc magis intellegendum est haec ipsa nimia\nin quibusdam futura non fuisse, nisi quaedam essent\nmodica natura. nec vero dico eorum metum mortis,\nqui, quia privari se vitae bonis arbitrentur, aut quia\nquasdam post mortem formidines extimescant, aut si \nmetuant, ne cum dolore moriantur, idcirco mortem\nfugiant; in parvis enim saepe, qui nihil eorum cogitant, si quando iis ludentes minamur praecipitaturos\nalicunde, extimescunt. quin etiam 'ferae', inquit\nPacuvius, 'qui/bus abest ad prae/cavendum inte/llegendi astu/tia', iniecto terrore mortis 'horrescunt'.\nquis autem de ipso sapiente aliter existimat, quin,\netiam cum decreverit esse moriendum, tamen discessu\na suis atque ipsa relinquenda luce moveatur?\n\n \n ",
            "31":"\n maxime\nautem in hoc quidem genere vis est perspicua naturae,\ncum et mendicitatem multi perpetiantur, ut vivant, et\nangantur adpropinquatione mortis confecti homines\nsenectute et ea perferant, quae Philoctetam videmus\nin fabulis. qui cum cruciaretur non ferendis doloribus,\npropagabat tamen vitam aucupio, 'sagittarum \n ictu \n \nconfigebat tardus celeres, stans volantis', ut apud\nAccium est, pennarumque contextu corpori tegumenta\nfaciebat.\n\n \n ",
            "32":"\n De hominum genere aut omnino de animalium loquor, cum arborum et stirpium eadem paene\nnatura sit? sive enim, ut doctissimis viris visum est,\nmaior aliqua causa atque divinior hanc vim ingenuit,\nsive hoc ita fit fortuito, videmus ea, quae terra gignit,\ncorticibus et radicibus valida servari, quod contingit\nanimalibus sensuum distributione et quadam compactione membrorum. Qua quidem de re quamquam\nassentior iis, qui haec omnia regi natura putant,\nquae si natura neglegat, ipsa esse non possit, tamen\nconcedo, ut, qui de hoc dissentiunt, existiment, quod\nvelint, ac vel hoc intellegant, si quando naturam hominis dicam, hominem dicere me; nihil enim hoc\ndiffert. nam prius a se poterit quisque discedere\nquam appetitum earum rerum, quae sibi conducant,\namittere. iure igitur gravissimi philosophi initium\nsummi boni a natura petiverunt et illum appetitum \nrerum ad naturam accommodatarum ingeneratum putaverunt omnibus, quia continentur ea commendatione\nnaturae, qua se ipsi diligunt.\n \n \n ",
            "33":"\n \n\nDeinceps videndum est, quoniam satis apertum\nest sibi quemque natura esse carum, quae sit hominis\nnatura. id est enim, de quo quaerimus. atqui perspicuum est hominem e corpore animoque constare,\ncum primae sint animi partes, secundae corporis.\ndeinde id quoque videmus, et ita figuratum corpus,\nut excellat aliis, animumque ita constitutum, ut et\nsensibus instructus sit et habeat praestantiam mentis,\ncui tota hominis natura pareat, in qua sit mirabilis\nquaedam vis rationis et cognitionis et scientiae virtutumque omnium. iam quae corporis sunt, ea nec\nauctoritatem cum animi partibus comparandam et cognitionem habent faciliorem. itaque ab his ordiamur.\n \n ",
            "34":"\n \n\nCorporis igitur nostri partes totaque figura et forma\net statura quam apta ad naturam sit, apparet, neque\nest dubium, quin frons, oculi, aures et reliquae partes\nquales propriae sint hominis intellegatur. sed certe\nopus est ea valere et vigere et naturales motus ususque habere, ut nec absit quid eorum nec aegrum\ndebilitatumve sit; id enim natura desiderat. est autem\netiam actio quaedam corporis, quae motus et status\nnaturae congruentis tenet; in quibus si peccetur distortione et depravatione quadam aut motu statuve deformi, ut si aut manibus ingrediatur quis aut non ante,\nsed retro, fugere plane se ipse et hominem ex homine\nexuens naturam odisse videatur. quam ob rem etiam\nsessiones quaedam et flexi fractique motus, quales\nprotervorum hominum aut mollium esse solent, contra naturam sunt, ut, etiamsi animi vitio id eveniat, \ntamen in corpore immutari hominis natura videatur.\n \n ",
            "35":"\n \n\nitaque e contrario moderati aequabilesque habitus,\naffectiones ususque corporis apti esse ad naturam\nvidentur. \n Iam vero animus non esse solum, sed etiam cuiusdam modi debet esse, ut et omnis partis suas habeat\nincolumis et de virtutibus nulla desit. atque in sensibus est sua cuiusque virtus, ut ne quid impediat quo\nminus suo sensus quisque munere fungatur in iis rebus celeriter expediteque percipiendis, quae subiectae\nsunt sensibus. \n\t animi autem et eius animi partis, quae\nprinceps est, quaeque mens nominatur, plures sunt\nvirtutes, sed duo prima genera, unum earum, quae\ningenerantur suapte natura appellanturque non voluntariae, alterum autem earum, quae in voluntate positae\nmagis proprio nomine appellari solent, quarum est excellens in animorum laude praestantia. prioris generis\nest docilitas, memoria; quae fere omnia appellantur uno\ningenii nomine, easque virtutes qui habent, ingeniosi\nvocantur. alterum autem genus est magnarum verarumque virtutum, quas appellamus voluntarias, ut \nprudentiam, temperantiam, fortitudinem, iustitiam et\nreliquas eiusdem generis. \n \n Et summatim quidem haec erant de corpore animoque dicenda, quibus quasi informatum est quid \nhominis natura postulet.\n\n \n ",
            "36":"\n ex quo perspicuum est, quoniam ipsi a nobis diligamur omniaque et in animo\net in corpore perfecta velimus esse, ea nobis ipsa\ncara esse propter se et in iis esse ad bene vivendum momenta maxima. nam cui proposita sit conservatio sui, necesse est huic partes quoque sui caras\nesse carioresque, quo perfectiores sint et magis in \nsuo genere laudabiles. ea enim vita expetitur, quae\nsit animi corporisque expleta virtutibus, in eoque\nsummum bonum poni necesse est, quandoquidem id\ntale esse debet, ut rerum expetendarum sit extremum.\nquo cognito dubitari non potest, quin, cum ipsi homines sibi sint per se et sua sponte cari, partes quoque et corporis et animi et earum rerum, quae sunt\nin utriusque motu et statu, sua caritate colantur et\nper se ipsae appetantur.\n\n \n ",
            "37":"\n Quibus expositis facilis est\nconiectura ea maxime esse expetenda ex nostris, quae\nplurimum habent dignitatis, ut optimae cuiusque partis, quae per se expetatur, virtus sit expetenda maxime.\nita fiet, ut animi virtus corporis virtuti anteponatur\nanimique virtutes non voluntarias vincant virtutes\nvoluntariae, quae quidem proprie virtutes appellantur\nmultumque excellunt, propterea quod ex ratione gignuntur, qua nihil est in homine divinius. etenim\nomnium rerum, quas et creat natura et tuetur, quae\naut sine animo sunt aut \n non \n multo secus, earum \nsummum bonum in corpore est, ut non inscite illud\ndictum videatur in sue, animum illi pecudi datum\npro sale, ne putisceret. \n \n\t sunt autem bestiae quaedam,\nin quibus inest aliquid simile virtutis, ut in leonibus,\nut in canibus, in equis, in quibus non corporum\nsolum, ut in suibus, sed etiam animorum aliqua ex\nparte motus quosdam videmus. in homine autem\nsumma omnis animi est et in animo rationis, ex qua\nvirtus est, quae rationis absolutio definitur, quam\netiam atque etiam explicandam putant.\n \n ",
            "38":"\n \n\nEarum etiam rerum, quas terra gignit, educatio\nquaedam et perfectio est non dissimilis animantium. \nitaque et vivere vitem et mori dicimus arboremque\net novellam et vetulam \n et vigere et 'senescere'.\nex quo non est alienum, ut animantibus, sic illis et\napta quaedam ad naturam putare et aliena earumque\naugendarum et alendarum quandam cultricem esse,\nquae sit scientia atque ars agricolarum, quae circumcidat, amputet, erigat, extollat, adminiculet, ut, quo\nnatura ferat, eo possint ire, ut ipsae vites, si loqui\npossint, ita se tractandas tuendasque esse fateantur.\net nunc quidem quod eam tuetur, ut de vite potissimum loquar, est id extrinsecus; in ipsa enim parum\nmagna vis inest, ut quam optime se habere possit,\nsi nulla cultura adhibeatur.\n\n \n ",
            "39":"\n at vero si ad vitem\nsensus accesserit, ut appetitum quendam habeat et\nper se ipsa moveatur, quid facturam putas? an ea,\nquae per vinitorem antea consequebatur, per se ipsa \ncurabit? sed videsne accessuram ei curam, ut sensus\nquoque suos eorumque omnem appetitum et si qua\nsint adiuncta ei membra tueatur? sic ad illa, quae\nsemper habuit, iunget ea, quae postea accesserint,\nnec eundem finem habebit, quem cultor eius habebat,\nsed volet secundum eam naturam, quae postea ei\nadiuncta erit, vivere. ita similis erit ei finis boni,\natque antea fuerat, neque idem tamen; non enim iam\nstirpis bonum quaeret, sed animalis. quid, si non\nsensus modo ei sit datus, verum etiam animus hominis? non necesse est et illa pristina manere, ut \n \ntuenda sint, et haec multo esse cariora, quae accesserint, animique optimam quamque partem carissimam, in eaque expletione naturae summi boni finem\nconsistere, cum longe multumque praestet mens atque\nratio? sic, quod est extremum omnium appetendorum\natque ductum a prima commendatione naturae, multis\ngradibus adscendit, ut ad summum perveniret, quod\ncumulatur ex integritate corporis et ex mentis ratione\nperfecta.\n \n \n ",
            "40":"\n \n\nCum igitur ea sit, quam exposui, forma naturae,\nsi, ut initio dixi, simul atque ortus esset, se quisque\ncognosceret iudicareque posset quae vis et totius\nesset naturae et partium singularum, continuo videret\nquid esset hoc, quod quaerimus, omnium rerum, quas\nexpetimus, summum et ultimum nec ulla in re peccare\nposset. nunc vero a primo quidem mirabiliter occulta\nnatura est nec perspici nec cognosci potest. progredientibus autem aetatibus sensim tardeve potius quasi\nnosmet ipsos cognoscimus. itaque prima illa commendatio, quae a natura nostri facta est nobis, incerta\net obscura est, primusque appetitus ille animi tantum\nagit, ut salvi atque integri esse possimus. cum autem\ndispicere coepimus et sentire quid simus et quid ab \n \nanimantibus ceteris differamus, tum ea sequi incipimus, ad quae nati sumus.\n\n \n ",
            "41":"\n quam similitudinem videmus\nin bestiis, quae primo, in quo loco natae sunt, ex eo\nse non commovent, deinde suo quaeque appetitu movetur. serpere anguiculos, nare anaticulas, evolare \nmerulas, cornibus uti videmus boves, nepas aculeis,\nsuam denique cuique naturam esse ad vivendum\nducem. quae similitudo in genere etiam humano apparet. parvi enim primo ortu sic iacent, tamquam omnino sine animo sint. cum autem paulum firmitatis\naccessit, et animo utuntur et sensibus conitunturque,\nut sese erigant, et manibus utuntur et eos agnoscunt,\na quibus educantur. deinde aequalibus delectantur\nlibenterque se cum iis congregant dantque se ad ludendum fabellarumque auditione ducuntur deque eo,\nquod ipsis superat, aliis gratificari volunt animadvertuntque ea, quae domi fiunt, curiosius incipiuntque\ncommentari aliquid et discere et eorum, quos vident,\nvolunt non ignorare nomina, quibusque rebus cum\naequalibus decertant, si vicerunt, efferunt se laetitia,\nvicti debilitantur animosque demittunt. quorum sine\ncausa fieri nihil putandum est.\n\n \n ",
            "42":"\n est enim natura sic\ngenerata vis hominis, ut ad omnem virtutem percipiendam facta videatur, ob eamque causam parvi virtutum\nsimulacris, quarum in se habent semina, sine doctrina\nmoventur; sunt enim prima elementa naturae, quibus\nauctis virtutis quasi germen efficitur. nam cum ita\nnati factique simus, ut et agendi aliquid et diligendi\naliquos et liberalitatis et referendae gratiae principia\nin nobis contineremus atque ad scientiam, prudentiam,\nfortitudinem aptos animos haberemus a contrariisque\nrebus alienos, non sine causa eas, quas dixi, in pueris\nvirtutum quasi scintillas videmus, e quibus accendi\nphilosophi ratio debet, ut eam quasi deum ducem\nsubsequens ad naturae perveniat extremum. nam, ut\nsaepe iam dixi, in infirma aetate inbecillaque mente\nvis naturae quasi per caliginem cernitur; cum autem \nprogrediens confirmatur animus, agnoscit ille quidem \nnaturae vim, sed ita, ut progredi possit longius, per\nse sit tantum inchoata.\n \n \n ",
            "43":"\n \nIntrandum est igitur in rerum naturam et penitus\nquid ea postulet pervidendum;\n\naliter enim nosmet\nipsos nosse non possumus. quod praeceptum quia\nmaius erat, quam ut ab homine videretur, idcirco assignatum est deo. iubet igitur nos Pythius Apollo\nnoscere nosmet ipsos. cognitio autem haec est una\nnostri, ut vim corporis animique norimus sequamurque eam vitam, quae rebus iis ipsis perfruatur. quoniam autem is animi appetitus a principio fuit, ut ea,\nquae dixi, quam perfectissima natura haberemus, confitendum est, cum id adepti simus, quod appetitum\nsit, in eo quasi in ultimo consistere naturam, atque\nid esse summum bonum; quod certe universum sua\nsponte ipsum expeti et propter se necesse est, quoniam\nante demonstratum est etiam singulas eius partes esse\nper se expetendas.\n\n \n ",
            "44":"\n In enumerandis autem corporis\ncommodis si quis praetermissam a nobis voluptatem\nputabit, in aliud tempus ea quaestio differatur. utrum\nenim sit voluptas in iis rebus, quas primas secundum\nnaturam esse diximus, necne sit ad id, quod agimus,\nnihil interest. si enim, ut mihi quidem videtur, non\nexplet bona naturae voluptas, iure praetermissa est;\nsin autem est in ea, quod quidam volunt, nihil impedit hanc nostram comprehensionem summi boni.\nquae enim constituta sunt prima naturae, ad ea si\nvoluptas accesserit, unum aliquod accesserit commodum\n \n corporis neque eam constitutionem summi boni,\nquae est proposita, mutaverit.\n \n \n ",
            "45":"\n \n\nEt adhuc quidem ita nobis progressa ratio est, ut\nea duceretur omnis a prima commendatione naturae.\nnunc autem aliud iam argumentandi sequamur genus,\nut non solum quia nos diligamus, sed quia cuiusque\npartis naturae et in corpore et in animo sua quaeque\nvis sit, idcirco in his rebus summe nostra sponte\nmoveamur. atque ut a corpore ordiar, videsne ut,\nsi quae in membris prava aut debilitata aut inminuta\nsint, occultent homines? ut etiam contendant et elaborent, si efficere possint, ut aut non appareat corporis vitium aut quam minimum appareat? multosque etiam dolores curationis causa perferant, ut, si\nipse usus membrorum non modo non maior, verum\netiam minor futurus sit, eorum tamen species ad naturam revertatur? etenim, cum omnes natura totos se\nexpetendos putent, nec id ob aliam rem, sed propter\nipsos, necesse est eius etiam partis propter se expeti,\nquod universum propter se expetatur.\n\n \n ",
            "46":"\n Quid? in motu\net in statu corporis nihil inest, quod animadvertendum esse ipsa natura iudicet? quem ad modum quis\nambulet, sedeat, qui ductus oris, qui vultus in quoque sit? nihilne est in his rebus, quod dignum libero\naut indignum esse ducamus? nonne odio multos\ndignos putamus, qui quodam motu aut statu videntur\nnaturae legem et modum contempsisse? et quoniam\nhaec deducuntur de corpore, quid est cur non recte\npulchritudo etiam ipsa propter se expetenda ducatur?\nnam si pravitatem inminutionemque corporis propter\nse fugiendam putamus, cur non etiam, ac fortasse\nmagis, propter se formae dignitatem sequamur? et \nsi turpitudinem fugimus in statu et motu corporis,\nquid est cur pulchritudinem non sequamur? atque\netiam valitudinem, vires, vacuitatem doloris non\npropter utilitatem solum, sed etiam ipsas propter se\nexpetemus. quoniam enim natura suis omnibus expleri\npartibus vult, hunc statum corporis per se ipsum\nexpetit, qui est maxime e natura, quae tota perturbatur, si aut aegrum corpus est aut dolet aut caret\nviribus.\n \n \n ",
            "47":"\n \nVideamus animi partes, quarum est conspectus\nillustrior;\n\nquae quo sunt excelsiores, eo dant clariora\nindicia naturae. tantus est igitur innatus in nobis\ncognitionis amor et scientiae, ut nemo dubitare possit\nquin ad eas res hominum natura nullo emolumento\ninvitata rapiatur. videmusne ut pueri ne verberibus\nquidem a contemplandis rebus perquirendisque deterreantur? ut pulsi recurrant? ut aliquid scire se \ngaudeant? ut id aliis narrare gestiant? ut pompa,\nludis atque eius modi spectaculis teneantur ob eamque rem vel famem et sitim perferant? quid vero?\nqui ingenuis studiis atque artibus delectantur, nonne\nvidemus eos nec valitudinis nec rei familiaris habere\nrationem omniaque perpeti ipsa cognitione et scientia\ncaptos et cum maximis curis et laboribus compensare\neam, quam ex discendo capiant, voluptatem?\n\n \n ",
            "48":"\n \n ut \n \nmihi quidem Homerus huius modi quiddam vidisse\nvideatur in iis, quae de Sirenum cantibus finxerit. neque enim vocum suavitate videntur aut novitate quadam et varietate cantandi revocare eos solitae, qui\npraetervehebantur, sed quia multa se scire profitebantur,\n \n ut homines ad earum saxa discendi cupiditate\nadhaerescerent. ita enim invitant Ulixem—nam verti,\nut quaedam Homeri, sic istum ipsum locum—:\n \n O decus Argolicum, quin puppim flectis, Ulixes, \n Auribus ut nostros possis agnoscere cantus! \n Nam nemo haec umquam est transvectus caerula cursu, \n Quin prius adstiterit vocum dulcedine captus, \n Post variis avido satiatus pectore musis \n Doctior ad patrias lapsus pervenerit oras. \n Nos grave certamen belli clademque tenemus, \n Graecia quam Troiae divino numine vexit, \n Omniaque e latis rerum vestigia terris. \n \n \n Vidit Homerus probari fabulam non posse, si cantiunculis tantus irretitus vir teneretur; scientiam pollicentur, quam non erat mirum sapientiae cupido patria\nesse cariorem. \n Atque omnia quidem scire, cuiuscumque modi sint,\ncupere curiosorum, duci vero maiorum rerum contemplatione ad cupiditatem scientiae summorum virorum est putandum.\n\t \n \n ",
            "49":"\n quem enim ardorem studii censetis fuisse in Archimede, qui dum in pulvere quaedam\ndescribit attentius, ne patriam quidem captam esse \nsenserit? quantum Aristoxeni ingenium consumptum\nvidemus in musicis? quo studio Aristophanem putamus aetatem in litteris duxisse? quid de Pythagora?\nquid de Platone aut de Democrito loquar? a quibus\npropter discendi cupiditatem videmus ultimas terras\nesse peragratas. quae qui non vident, nihil umquam\nmagnum ac cognitione dignum amaverunt. \n Atque hoc loco, qui propter animi voluptates coli\ndicunt ea studia, quae dixi, non intellegunt idcirco \nesse ea propter se expetenda, quod nulla utilitate\nobiecta delectentur animi atque ipsa scientia, etiamsi\nincommodatura sit, gaudeant.\n\n \n ",
            "50":"\n Sed quid attinet de\nrebus tam apertis plura requirere? ipsi enim quaeramus a nobis stellarum motus contemplationesque\nrerum caelestium eorumque omnium, quae naturae\nobscuritate occultantur, cognitiones quem ad modum \nnos moveant, et quid historia delectet, quam solemus\npersequi usque ad extremum, cum praetermissa repetimus, inchoata persequimur. nec vero sum nescius\nesse utilitatem in historia, non modo voluptatem.\n\n \n ",
            "51":"\n quid,\ncum fictas fabulas, e quibus utilitas nulla elici potest,\ncum voluptate legimus? quid, cum volumus nomina\neorum, qui quid gesserint, nota nobis esse, parentes,\npatriam, multa praeterea minime necessaria? quid,\nquod homines infima fortuna, nulla spe rerum gerendarum, opifices denique delectantur historia? maximeque eos videre possumus res gestas audire et legere\nvelle, qui a spe gerendi absunt confecti senectute.\nquocirca intellegi necesse est in ipsis rebus, quae\ndiscuntur et cognoscuntur, invitamenta inesse, quibus\nad discendum cognoscendumque moveamur.\n\n \n ",
            "52":"\n Ac veteres quidem philosophi in beatorum insulis fingunt\nqualis futura sit vita sapientium, quos cura omni\nliberatos, nullum necessarium vitae cultum aut paratum requirentis, nihil aliud esse acturos putant, nisi\nut omne tempus inquirendo ac discendo in naturae\ncognitione consumant. Nos autem non solum beatae\nvitae istam esse oblectationem videmus, sed etiam levamentum\n \n miseriarum. itaque multi, cum in potestate\nessent hostium aut tyrannorum, multi in custodia,\nmulti in exilio dolorem suum doctrinae studiis levaverunt. \n\n \n ",
            "53":"\n princeps huius civitatis Phalereus Demetrius\ncum patria pulsus esset iniuria, ad Ptolomaeum se\nregem Alexandream contulit. qui cum in hac ipsa philosophia, ad quam te hortamur, excelleret Theophrastique esset auditor, multa praeclara in illo calamitoso\notio scripsit non ad usum aliquem suum, quo erat\norbatus, sed animi cultus ille erat ei quasi quidam\nhumanitatis cibus. equidem e Cn. Aufidio, praetorio,\nerudito homine, oculis capto, saepe audiebam, cum\nse lucis magis quam utilitatis desiderio moveri diceret.\nsomnum denique nobis, nisi requietem corporibus et\nmedicinam quandam laboris afferret, contra naturam\nputaremus datum; aufert enim sensus actionemque\ntollit omnem. itaque si aut requietem natura non\nquaereret aut eam posset alia quadam ratione consequi, facile pateremur, qui etiam nunc agendi aliquid\ndiscendique causa prope contra naturam vigilias suscipere soleamus. \n \n \n ",
            "54":"\n \n\nSunt autem etiam clariora vel plane perspicua\nminimeque dubitanda indicia naturae, maxime scilicet\nin homine, sed in omni animali, ut appetat animus\naliquid agere semper neque ulla condicione quietem\nsempiternam possit pati. facile est hoc cernere in\nprimis puerorum aetatulis. quamquam enim vereor,\nne nimius in hoc genere videar, tamen omnes veteres\nphilosophi, maxime nostri, ad incunabula accedunt,\nquod in pueritia facillime se arbitrantur \n naturae voluntatem posse cognoscere. videmus igitur ut conquiescere\n \n ne infantes quidem possint. cum vero paulum processerunt, lusionibus vel laboriosis delectantur, \nut ne verberibus quidem deterreri possint, eaque\ncupiditas agendi aliquid adolescit una cum aetatibus.\nitaque, ne si iucundissimis quidem nos somniis usuros\nputemus, Endymionis somnum nobis velimus dari,\nidque si accidat, mortis instar putemus.\n\n \n ",
            "55":"\n quin etiam\ninertissimos homines nescio qua singulari segnitia \npraeditos videmus tamen et corpore et animo moveri\nsemper et, cum re nulla impediantur necessaria, aut\nalveolum poscere aut quaerere quempiam ludum aut\nsermonem aliquem requirere, cumque non habeant\ningenuas ex doctrina oblectationes, circulos aliquos\net sessiunculas consectari. quin ne bestiae quidem,\nquas delectationis causa concludimus, cum copiosius\nalantur, quam si essent liberae, facile patiuntur sese\ncontineri motusque solutos et vagos a natura sibi\ntributos requirunt.\n\n \n ",
            "56":"\n itaque ut quisque optime natus\ninstitutusque est, esse omnino nolit in vita, si gerendis negotiis orbatus possit paratissimis vesci voluptatibus. nam aut privatim aliquid gerere malunt aut,\nqui altiore animo sunt, capessunt rem publicam honoribus imperiisque adipiscendis aut totos se ad studia\ndoctrinae conferunt. qua in vita tantum abest ut\nvoluptates consectentur, etiam curas, sollicitudines,\nvigilias perferunt optimaque parte hominis, quae in\nnobis divina ducenda est, ingenii et mentis acie\nfruuntur nec voluptatem requirentes nec fugientes\nlaborem. nec vero intermittunt aut admirationem\nearum rerum, quae sunt ab antiquis repertae, aut\ninvestigationem novarum. quo studio cum satiari non\npossint, omnium ceterarum rerum obliti nihil abiectum,\n \n nihil humile cogitant; tantaque est vis talibus in studiis, ut eos etiam, qui sibi alios proposuerunt fines bonorum, quos utilitate aut voluptate\ndirigunt, tamen in rebus quaerendis explicandisque\nnaturis aetates conterere videamus.\n \n \n ",
            "57":"\n \n\nErgo hoc quidem apparet, nos ad agendum esse\nnatos. actionum autem genera plura, ut obscurentur\netiam minora maioribus, maximae autem sunt primum, ut mihi quidem videtur et iis, quorum nunc\nin ratione versamur, consideratio cognitioque rerum\ncaelestium et earum, quas a natura occultatas et\nlatentes indagare ratio potest, deinde rerum publicarum administratio aut administrandi scientia, tum \nprudens, temperata, fortis, iusta ratio reliquaeque virtutes et actiones virtutibus congruentes, quae uno\nverbo complexi omnia honesta dicimus; ad quorum\net cognitionem et usum iam corroborati natura ipsa\npraeeunte deducimur. omnium enim rerum principia\nparva sunt, sed suis progressionibus usa augentur,\nnec sine causa; in primo enim ortu inest teneritas \nac mollitia quaedam, ut nec res videre optimas nec\nagere possint. virtutis enim beataeque vitae, quae\nduo maxime expetenda sunt, serius lumen apparet,\nmulto etiam serius, ut plane qualia sint intellegantur.\npraeclare enim Plato: Beatum, cui etiam in senectute\ncontigerit, ut sapientiam verasque opiniones assequi\npossit! Quare, quoniam de primis naturae commodis\nsatis dictum est, nunc de maioribus consequentibusque videamus.\n \n ",
            "58":"\n \n\nNatura igitur corpus quidem hominis sic et genuit\net formavit, ut alia in primo ortu perficeret, alia progrediente\n \n aetate fingeret neque sane multum adiumentis externis et adventiciis uteretur. animum autem reliquis rebus ita perfecit, ut corpus; sensibus enim ornavit ad res percipiendas idoneis, ut nihil aut non\nmultum adiumento ullo ad suam confirmationem indigerent; quod autem in homine praestantissimum\natque optimum est, id deseruit. etsi dedit talem mentem, quae omnem virtutem accipere posset, ingenuitque sine doctrina notitias parvas rerum maximarum\net quasi instituit docere et induxit in ea, quae inerant,\ntamquam elementa virtutis. sed virtutem ipsam inchoavit, nihil amplius.\n\n \n ",
            "59":"\n itaque nostrum est—quod\nnostrum dico, artis est—ad ea principia, quae accepimus, consequentia exquirere, quoad sit id, quod volumus, effectum. quod quidem pluris est haud paulo\nmagisque ipsum propter se expetendum quam aut\nsensus aut corporis ea, quae diximus, quibus tantum\npraestat mentis excellens perfectio, ut vix cogitari possit quid intersit. itaque omnis honos, omnis admiratio,\nomne studium ad virtutem et ad eas actiones, quae\nvirtuti sunt consentaneae, refertur, eaque omnia, quae\naut ita in animis sunt aut ita geruntur, uno nomine\nhonesta dicuntur. quorum omnium quae sint notitiae, quae quidem significentur rerum vocabulis,\nquaeque cuiusque vis et natura sit mox videbimus.\n \n \n ",
            "60":"\n \n\nHoc autem loco tantum explicemus haec honesta,\nquae dico, praeterquam quod nosmet ipsos diligamus,\npraeterea suapte natura per se esse expetenda. indicant pueri, in quibus ut in speculis natura cernitur.\nquanta studia decertantium sunt! quanta ipsa certamina!\n \n ut illi efferuntur laetitia, cum vicerunt! ut\npudet victos! ut se accusari nolunt! quam cupiunt\nlaudari! quos illi labores non perferunt, ut aequalium\nprincipes sint! quae memoria est in iis bene merentium, quae referendae gratiae cupiditas! atque ea in\noptima quaque indole maxime apparent, in qua haec\nhonesta, quae intellegimus, a natura tamquam adumbrantur.\n\n \n ",
            "61":"\n Sed haec in pueris; expressa vero in iis\naetatibus, quae iam confirmatae sunt. quis est tam\ndissimilis homini, qui non moveatur et offensione\nturpitudinis et comprobatione honestatis? quis est,\nqui non oderit libidinosam, protervam adolescentiam?\nquis contra in illa aetate pudorem, constantiam, etiamsi sua nihil intersit, non tamen diligat? quis Pullum\nNumitorium Fregellanum, proditorem, quamquam rei\npublicae nostrae profuit, non odit? quis suae urbis \nconservatorem Codrum, quis Erechthei filias non maxime laudat? cui Tubuli nomen odio non est? quis\nAristidem non mortuum diligit? an obliviscimur,\nquantopere in audiendo in legendoque moveamur, cum\npie, cum amice, cum magno animo aliquid factum\ncognoscimus?\n\n \n ",
            "62":"\n Quid loquor de nobis, qui ad laudem\net ad decus nati, suscepti, instituti sumus? qui clamores vulgi atque imperitorum excitantur in theatris,\ncum illa dicuntur: 'Ego sum Orestes', contraque ab altero: Immo enimvero ego sum, inquam, Orestes! cum\nautem etiam exitus ab utroque datur conturbato\nerrantique regi, ambo ergo se una necari cum\nprecantur, quotiens hoc agitur, ecquandone nisi admirationibus\n \n maximis? nemo est igitur, quin hanc\naffectionem animi probet atque laudet, qua non modo\nutilitas nulla quaeritur, sed contra utilitatem etiam\nconservatur fides.\n\n \n ",
            "63":"\n Talibus exemplis non fictae solum\nfabulae, verum etiam historiae refertae sunt, et quidem\nmaxime nostrae. nos enim ad sacra Idaea accipienda\noptimum virum delegimus, nos tutores misimus regibus, nostri imperatores pro salute patriae sua capita\nvoverunt, nostri consules regem inimicissimum moenibus iam adpropinquantem monuerunt, a veneno ut\ncaveret, nostra in re publica Lucretia et quae per \nvim oblatum stuprum voluntaria morte lueret inventa\nest et qui interficeret filiam, ne stupraretur. quae quidem omnia et innumerabilia praeterea quis est quin \nintellegat et eos qui fecerint dignitatis splendore ductos inmemores fuisse utilitatum suarum nosque, cum\nea laudemus, nulla alia re nisi honestate duci? \n \n Quibus rebus expositis breviter —nec enim sum\ncopiam, quam potui, quia dubitatio in re nulla erat,\npersecutus—sed his rebus concluditur profecto et virtutes omnes et honestum illud, quod ex iis oritur et\nin iis haeret, per se esse expetendum.\n\n \n ",
            "64":"\n in omni autem \nhonesto, de quo loquimur, nihil est tam illustre nec\nquod latius pateat quam coniunctio inter homines\nhominum et quasi quaedam societas et communicatio\nutilitatum et ipsa caritas generis humani. quae nata\na primo satu, quod a procreatoribus nati diliguntur\net tota domus coniugio et stirpe coniungitur, serpit\nsensim foras, cognationibus primum, tum affinitatibus,\ndeinde amicitiis, post vicinitatibus, tum civibus et iis,\nqui publice socii atque amici sunt, deinde totius complexu\n \n gentis humanae. quae animi affectio suum cuique tribuens atque hanc, quam dico, societatem coniunctionis humanae munifice et aeque tuens iustitia\ndicitur, cui sunt adiunctae pietas, bonitas, liberalitas,\nbenignitas, comitas, quaeque sunt generis eiusdem. atque haec ita iustitiae propria sunt, ut sint virtutum\nreliquarum communia.\n\n \n ",
            "65":"\n nam cum sic hominis natura\ngenerata sit, ut habeat quiddam ingenitum quasi civile\natque populare, quod Graeci politiko/n vocant, quicquid aget quaeque virtus, id a communitate et ea,\nquam exposui, caritate ac societate humana non abhorrebit, vicissimque iustitia, ut ipsa se fundet in \nceteras virtutes, sic illas expetet. servari enim iustitia\nnisi a forti viro, nisi a sapiente non potest. qualis est\nigitur omnis haec, quam dico, conspiratio consensusque virtutum, tale est illud ipsum honestum, quandoquidem honestum aut ipsa virtus est aut res gesta\nvirtute; quibus rebus vita consentiens virtutibusque\nrespondens recta et honesta et constans et naturae\ncongruens existimari potest.\n\n \n ",
            "66":"\n atque haec coniunctio\nconfusioque virtutum tamen a philosophis ratione quadam distinguitur. nam cum ita copulatae conexaeque\nsint, ut omnes omnium participes sint nec alia ab\nalia possit separari, tamen proprium suum cuiusque\nmunus est, ut fortitudo in laboribus periculisque cernatur, temperantia in praetermittendis voluptatibus,\nprudentia in dilectu bonorum et malorum, iustitia in\nsuo cuique tribuendo. quando igitur inest in omni virtute cura quaedam quasi foras spectans aliosque\nappetens atque complectens, existit illud, ut amici,\nut fratres, ut propinqui, ut affines, ut cives, ut omnes\ndenique—quoniam unam societatem hominum esse \nvolumus—propter se expetendi sint. atqui eorum\nnihil est eius generis, ut sit in fine atque extremo\nbonorum.\n\n \n ",
            "67":"\n ita fit, ut duo genera propter se expetendorum reperiantur, unum, quod est in iis, in quibus\ncompletur illud extremum, quae sunt aut animi aut\ncorporis; haec autem, quae sunt extrinsecus, id est\nquae neque in animo insunt neque in corpore, ut amici,\nut parentes, ut liberi, ut propinqui, ut ipsa patria, sunt\nilla quidem sua sponte cara, sed eodem in genere,\nquo illa, non sunt. nec vero umquam summum bonum\nassequi quisquam posset, si omnia illa, quae sunt\nextra, quamquam expetenda, summo bono continerentur.\n \n \n ",
            "68":"\n \nQuo modo igitur, inquies, verum esse poterit omnia\nreferri ad summum bonum, si amicitiae, si propinquitates, si reliqua externa summo bono non continentur?\nHac videlicet ratione, quod ea, quae externa sunt, iis\ntuemur officiis, quae oriuntur a suo cuiusque genere\nvirtutis. nam et amici cultus et parentis ei, qui officio\nfungitur, in eo ipso prodest, quod ita fungi officio in\nrecte factis est, quae sunt orta a virtutibus. quae \nquidem sapientes sequuntur duce natura tanquam\nvidentes; non perfecti autem homines et tamen ingeniis excellentibus praediti excitantur saepe gloria,\nquae habet speciem honestatis et similitudinem. quodsi\nipsam honestatem undique perfectam atque absolutam.\nrem unam praeclarissimam omnium maximeque laudandam, penitus viderent, quonam gaudio complerentur, cum tantopere eius adumbrata opinione laetentur?\n \n ",
            "69":"\n \n\nquem enim deditum voluptatibus, quem cupiditatum \nincendiis inflammatum in iis potiendis, quae acerrime\nconcupivisset, tanta laetitia perfundi arbitramur, quanta aut superiorem Africanum Hannibale victo aut\nposteriorem Karthagine eversa? quem Tiberina descensio festo illo die tanto gaudio affecit, quanto L. Paulum, cum regem Persem captum adduceret, eodem\nflumine invectio? \n \n Age nunc, Luci noster, extrue animo altitudinem\nexcellentiamque virtutum:\n\n \n ",
            "70":"\n iam non dubitabis, quin\nearum compotes homines magno animo erectoque\nviventes semper sint beati, qui omnis motus fortunae\nmutationesque rerum et temporum levis et inbecillos\nfore intellegant, si in virtutis certamen venerint. illa\nenim, quae sunt a nobis bona corporis numerata,\ncomplent ea quidem beatissimam vitam, sed ita, ut\nsine illis possit beata vita existere. ita enim parvae\net exiguae sunt istae accessiones bonorum, ut, quem\nad modum stellae in radiis solis, sic istae in virtutum\nsplendore ne cernantur quidem.\n \n Atque hoc ut vere dicitur, parva esse ad beate vivendum momenta ista corporis commodorum, sic\nnimis violentum est nulla esse dicere;\n\n \n ",
            "71":"\n qui enim sic\ndisputant, obliti mihi videntur, quae ipsi fecerint principia naturae. tribuendum est igitur his aliquid, dum\nmodo quantum tribuendum sit intellegas. est enim \nphilosophi non tam gloriosa quam vera quaerentis nec\npro nihilo putare ea, quae secundum naturam illi ipsi\ngloriosi esse fatebantur, et videre esse tantam vim \nvirtutis tantamque, ut ita dicam, auctoritatem honestatis, ut reliqua non illa quidem nulla, sed ita parva\nsint, ut nulla esse videantur. haec est nec omnia\nspernentis praeter virtutem et virtutem ipsam suis \nlaudibus amplificantis oratio, denique haec est undique completa et perfecta explicatio summi boni. hinc\nceteri particulas arripere conati suam quisque videri\nvoluit afferre sententiam.\n\t \n \n ",
            "72":"\n saepe ab Aristotele, a Theophrasto mirabiliter est laudata per se ipsa rerum\nscientia; hoc uno captus Erillus scientiam summum\nbonum esse defendit nec rem ullam aliam per se\nexpetendam. multa sunt dicta ab antiquis de contemnendis ac despiciendis rebus humanis; hoc unum\nAristo tenuit: praeter vitia atque virtutes negavit rem\nesse ullam aut fugiendam aut expetendam. positum\nest a nostris in iis esse rebus, quae secundum naturam\nessent, non dolere; hoc Hieronymus summum bonum\nesse dixit. at vero Callipho et post eum Diodorus, cum\nalter voluptatem adamavisset, alter vacuitatem doloris,\nneuter honestate carere potuit, quae est a nostris\nlaudata maxime.\n\n \n ",
            "73":"\n quin etiam ipsi voluptarii deverticula \nquaerunt et virtutes habent in ore totos dies voluptatemque primo dumtaxat expeti dicunt, deinde consuetudine quasi alteram quandam naturam effici, qua\ninpulsi multa faciant nullam quaerentes voluptatem.\nStoici restant. ei quidem non unam aliquam aut\nalteram rem a nobis, sed totam ad se nostram philosophiam transtulerunt; atque ut reliqui fures earum\nrerum, quas ceperunt, signa commutant, sic illi, ut\nsententiis nostris pro suis uterentur, nomina tamquam\nrerum notas mutaverunt. ita relinquitur sola haec\ndisciplina digna studiosis ingenuarum artium, digna\neruditis, digna claris viris, digna principibus, digna\nregibus. \n \n Quae cum dixisset paulumque institisset, Quid est?\n\n \n ",
            "74":"\n inquit; satisne vobis videor pro meo iure in vestris\nauribus commentatus? \n \n Et ego: Tu vero, inquam, Piso, ut saepe alias, sic\nhodie ita nosse ista visus es, ut, si tui nobis potestas\nsaepius fieret, non multum Graecis supplicandum\nputarem. quod quidem eo probavi magis, quia\nmemini Staseam Neapolitanum, doctorem illum tuum,\nnobilem sane Peripateticum, aliquanto ista secus dicere\nsolitum, assentientem iis, qui multum in fortuna secunda aut adversa, multum in bonis aut malis corporis\nponerent. \n Est, ut dicis, inquit; sed haec ab Antiocho, familiari\nnostro, dicuntur multo melius et fortius, quam a Stasea\ndicebantur. quamquam ego non quaero, quid tibi a\nme probatum sit, sed huic Ciceroni nostro, quem discipulum cupio a te abducere.\n \n \n ",
            "75":"\n \nTum Lucius:\n\nMihi vero ista valde probata sunt, quod\nitem fratri puto. \n Tum mihi Piso: Quid ergo? inquit, dasne adolescenti\nveniam? an eum discere ea mavis, quae cum plane \nperdidicerit, nihil sciat? \n Ego vero isti, inquam, permitto. sed nonne meministi licere mihi ista probare, quae sunt a te dicta?\nquis enim potest ea, quae probabilia videantur ei, non\nprobare? \n An vero, inquit, quisquam potest probare, quod\nperceptum, quod comprehensum, quod cognitum non\nhabet? \n Non est ista, inquam, Piso, magna dissensio. nihil\nenim est aliud, quam ob rem mihi percipi nihil posse\nvideatur, nisi quod percipiendi vis ita definitur a \nStoicis, ut negent quicquam posse percipi nisi tale\nverum, quale falsum esse non possit. itaque haec cum\nillis est dissensio, cum Peripateticis nulla sane. sed\nhaec omittamus; habent enim et bene longam et satis\nlitigiosam disputationem.\n\n \n ",
            "76":"\n illud mihi a te nimium\nfestinanter dictum videtur, sapientis omnis esse semper beatos; nescio quo modo praetervolavit oratio.\nquod nisi ita efficitur, quae Theophrastus de fortuna,\nde dolore, de cruciatu corporis dixit, cum quibus\nconiungi vitam beatam nullo modo posse putavit,\nvereor, ne vera sint. nam illud vehementer repugnat, \neundem beatum esse et multis malis oppressum. haec\nquo modo conveniant, non sane intellego. \n Utrum igitur tibi non placet, inquit, virtutisne tantam esse vim, ut ad beate vivendum se ipsa contenta\nsit? an, si id probas, fieri ita posse negas, ut ii, qui\nvirtutis compotes sint, etiam malis quibusdam affecti\nbeati sint? \n Ego vero volo in virtute vim esse quam maximam;\nsed quanta sit alias; nunc tantum possitne esse tanta,\nsi quicquam extra virtutem habeatur in bonis.\n \n ",
            "77":"\n \n\nAtqui, inquit, si Stoicis concedis ut virtus sola, si\nadsit, vitam efficiat beatam, concedis etiam Peripateticis. quae enim mala illi non audent appellare, aspera\nautem et incommoda et reicienda et aliena naturae\nesse concedunt, ea nos mala dicimus, sed exigua et\npaene minima. quare si potest esse beatus is, qui est\nin asperis reiciendisque rebus, potest is quoque esse,\nqui est in parvis malis. \n Et ego: Piso, inquam, si est quisquam, qui acute in\ncausis videre soleat quae res agatur, is es profecto\ntu. quare attende, quaeso. nam adhuc, meo fortasse\nvitio, quid ego quaeram non perspicis. \n \n Istic sum, inquit, expectoque quid ad id, quod quaerebam, respondeas.\n \n \n ",
            "78":"\n \n\nRespondebo me non quaerere, inquam, hoc tempore\nquid virtus efficere possit, sed quid constanter dicatur,\nquid ipsum a se dissentiat. \n Quo igitur, inquit, modo? \n Quia, cum a Zenone, inquam, hoc magnifice tamquam ex oraculo editur: 'Virtus ad beate vivendum se\nipsa contenta est', et Quare? inquit, respondet: \n Quia, nisi quod honestum est, nullum est aliud bonum. Non quaero iam verumne sit; illud dico, ea,\nquae dicat, praeclare inter se cohaerere.\n\n \n ",
            "79":"\n dixerit hoc\nidem Epicurus, semper beatum esse sapientem—quod\nquidem solet ebullire non numquam—, quem quidem, cum summis doloribus conficiatur, ait dicturum:\n'Quam suave est! quam nihil curo!'; non pugnem\ncum homine, cur tantum habeat in natura boni; illud\nurgueam, non intellegere eum quid sibi dicendum sit,\ncum dolorem summum malum esse dixerit. Eadem\nnunc mea adversum te oratio est. dicis eadem omnia\net bona et mala, quae quidem dicunt ii, \n qui numquam\nphilosophum pictum, ut dicitur, viderunt: valitudinem,\nvires, staturam, formam, integritatem unguiculorum\nomnium bona , deformitatem, morbum, debilitatem \nmala. \n\n \n ",
            "80":"\n iam illa externa parce tu quidem; sed haec\ncum corporis bona sint, eorum conficientia certe in\nbonis numerabis, amicos, liberos, propinquos, divitias,\nhonores, opes. contra hoc attende me nihil dicere,\n illud dicere , si ista mala sunt, in quae potest incidere \nsapiens, sapientem esse non esse ad beate vivendum \nsatis. \n Immo vero, inquit, ad beatissime vivendum parum\nest, ad beate vero satis. \n Animadverti, inquam, te isto modo paulo ante ponere, et scio ab Antiocho nostro dici sic solere; sed\nquid minus probandum quam esse aliquem beatum\nnec satis beatum? quod autem satis est, eo quicquid\naccessit, nimium est; et nemo nimium beatus est; ita \nnemo beato beatior.\n \n ",
            "81":"\n \n\nErgo, inquit, tibi Q. Metellus, qui tris filios consules\nvidit, e quibus unum etiam et censorem et triumphantem, quartum autem praetorem, eosque salvos\nreliquit et tris filias nuptas, cum ipse consul, censor, \netiam augur fuisset et triumphasset, ut sapiens\nfuerit, nonne beatior quam, ut item sapiens fuerit, qui\nin potestate hostium vigiliis et inedia necatus est, Regulus?\n \n \n ",
            "82":"\n \nQuid me istud rogas?\n\ninquam. Stoicos roga. \n Quid igitur, inquit, eos responsuros putas? \n Nihilo beatiorem esse Metellum quam Regulum. \n Inde igitur, inquit, ordiendum est. \n Tamen a proposito, inquam, aberramus. non enim\nquaero quid verum, sed quid cuique dicendum sit.\nutinam quidem dicerent alium alio beatiorem! iam\nruinas videres. in virtute enim sola et in ipso honesto\ncum sit bonum positum, cumque nec virtus, ut placet\nillis, nec honestum crescat, idque bonum solum sit,\nquo qui potiatur, necesse est beatus sit, cum id augeri \nnon possit, in quo uno positum est beatum esse, qui \npotest esse quisquam alius alio beatior? videsne, ut\nhaec concinant? et hercule—fatendum est enim, quod \nsentio—mirabilis est apud illos contextus rerum.\nrespondent extrema primis, media utrisque, omnia\nomnibus. quid sequatur, quid repugnet, vident. ut in\ngeometria, prima si dederis, danda sunt omnia. concede nihil esse bonum, nisi quod honestum sit: concedendum est in virtute esse positam beatam vitam. \n\nvide rursus retro:\n\n \n ",
            "83":"\n dato hoc dandum erit illud. Quod\nvestri non item. 'Tria genera bonorum'; proclivi currit\noratio. venit ad extremum; haeret in salebra. cupit\nenim dicere nihil posse ad beatam vitam deesse sapienti. honesta oratio, Socratica, Platonis etiam. Audeo\ndicere, inquit. Non potes, nisi retexueris illa. paupertas\nsi malum est, mendicus beatus esse nemo potest,\nquamvis sit sapiens. at Zeno eum non beatum modo,\nsed etiam divitem dicere ausus est. dolere malum est:\nin crucem qui agitur, beatus esse non potest. bonum\nliberi: misera orbitas. bonum patria: miserum exilium.\nbonum valitudo: miser morbus. bonum integritas corporis: misera debilitas. bonum incolumis acies: misera\ncaecitas. quae si potest singula consolando levare,\nuniversa quo modo sustinebit? sit enim idem caecus,\ndebilis, morbo gravissimo affectus, exul, orbus, egens,\ntorqueatur eculeo: quem hunc appellas, Zeno? Beatum,\ninquit. Etiam beatissimum? Quippe, inquiet, cum tam \ndocuerim gradus istam rem non habere quam virtutem, in qua sit ipsum etiam beatum.\n\n \n ",
            "84":"\n Tibi hoc incredibile, quod beatissimum. quid? tuum credibile? si \nenim ad populum me vocas, eum, qui ita sit affectus,\nbeatum esse numquam probabis; si ad prudentes,\nalterum fortasse dubitabunt, sitne tantum in virtute,\nut ea praediti vel in Phalaridis tauro beati sint, alterum\nnon dubitabunt, quin et Stoici convenientia sibi dicant\net vos repugnantia. \n Theophrasti igitur, inquit, tibi liber ille placet de\nbeata vita? \n Tamen aberramus a proposito, et, ne longius, prorsus, inquam, Piso, si ista mala sunt, placet.\n \n Nonne igitur tibi videntur, inquit, mala?\n\n \n ",
            "85":"\n Id quaeris, inquam, in quo, utrum respondero, verses\nte huc atque illuc necesse est. \n Quo tandem modo? inquit. \n Quia, si mala sunt, is, qui erit in iis, beatus non\nerit; si mala non sunt, iacet omnis ratio Peripateticorum. \n Et ille ridens: Video, inquit, quid agas; ne discipulum abducam, times. \n Tu vero, inquam, ducas licet, si sequetur; erit enim\nmecum, si tecum erit. \n \n Audi igitur, inquit, Luci; tecum enim mihi instituenda oratio est. Omnis auctoritas philosophiae,\nut ait Theophrastus, consistit in beata vita comparanda; beate enim vivendi cupiditate incensi omnes\nsumus. hoc mihi cum tuo fratre convenit. \n\n \n ",
            "86":"\n quare hoc \nvidendum est, possitne nobis hoc ratio philosophorum\ndare. pollicetur certe. nisi enim id faceret, cur Plato\nAegyptum peragravit, ut a sacerdotibus barbaris numeros et caelestia acciperet? cur post Tarentum ad \nArchytam? cur ad reliquos Pythagoreos, Echecratem,\nTimaeum, Arionem, Locros, ut, cum Socratem expressisset, adiungeret Pythagoreorum disciplinam eaque,\nquae Socrates repudiabat, addisceret? cur ipse Pythagoras et Aegyptum lustravit et Persarum magos adiit?\ncur tantas regiones barbarorum pedibus obiit, tot\nmaria transmisit? cur haec eadem Democritus? qui\n—vere falsone, quaerere mittimus —dicitur oculis\nse privasse; certe, ut quam minime animus a cogitationibus abduceretur, patrimonium neglexit, agros deseruit incultos, quid quaerens aliud nisi vitam beatam? \nquam si etiam in rerum cognitione ponebat, tamen ex\nilla investigatione naturae consequi volebat, bono ut\nesset animo. id enim ille summum bonum eu)qumi/an \net saepe a)qambi/an appellat, id est animum terrore\nliberum.\n\n \n ",
            "87":"\n sed haec etsi praeclare, nondum tamen perpolita. pauca enim, neque ea ipsa enucleate, ab hoc \nde virtute quidem dicta. post enim haec in hac urbe\nprimum a Socrate quaeri coepta, deinde in hunc locum\ndelata sunt, nec dubitatum, quin in virtute omnis ut\nbene, sic etiam beate vivendi spes poneretur. quae\ncum Zeno didicisset a nostris, ut in actionibus praescribi solet, ' de eadem re \n \n fecit \n \n alio modo '. hoc tu \nnunc in illo probas. scilicet vocabulis rerum mutatis\ninconstantiae crimen ille effugit, nos effugere non\npossumus! ille Metelli vitam negat beatiorem quam\nReguli, praeponendam tamen, nec magis expetendam,\nsed magis sumendam et, si optio esset, eligendam\nMetelli, Reguli reiciendam; ego, quam ille praeponendam et magis eligendam, beatiorem hanc appello\nnec ullo minimo momento plus ei vitae tribuo quam \nStoici.\n\n \n ",
            "88":"\n quid interest, nisi quod ego res notas notis\nverbis appello, illi nomina nova quaerunt, quibus idem\ndicant? ita, quem ad modum in senatu semper est\naliquis, qui interpretem postulet, sic isti nobis cum\ninterprete audiendi sunt. bonum appello quicquid secundum naturam est, quod contra malum, nec ego \nsolus, sed tu etiam, Chrysippe, in foro, domi; in schola \ndesinis. quid ergo? aliter homines, aliter philosophos\nloqui putas oportere? quanti quidque sit aliter docti\net indocti, sed cum constiterit inter doctos quanti res\nquaeque sit—si homines essent, usitate loquerentur—, dum res maneant, verba fingant arbitratu suo.\n \n \n ",
            "89":"\n \nSed venio ad inconstantiae crimen, ne saepius dicas\nme aberrare;\n\nquam tu ponis in verbis, ego positam\nin re putabam. si satis erit hoc perceptum, in quo\nadiutores Stoicos optimos habemus, tantam vim esse\nvirtutis, ut omnia, si ex altera parte ponantur, ne\nappareant quidem, cum omnia, quae illi commoda\ncerte dicunt esse et sumenda et eligenda et praeposita\n—quae ita definiunt, ut satis magno aestimanda\nsint—, haec igitur cum ego tot nominibus a Stoicis\nappellata, partim novis et commenticiis, ut ista producta et 'reducta', partim idem significantibus—quid\nenim interest, expetas an eligas? mihi quidem etiam\nlautius videtur, quod eligitur, et ad quod dilectus\nadhibetur—, sed, cum ego ista omnia bona dixero,\ntantum refert quam magna dicam, cum expetenda,\nquam valde. sin autem nec expetenda ego magis quam\ntu eligenda, nec illa pluris aestimanda ego, qui bona,\nquam tu, producta qui appellas, omnia ista necesse\nest obscurari nec apparere et in virtutis tamquam in \n\nsolis radios incurrere.\n\n \n ",
            "90":"\n At enim, qua in vita est aliquid\nmali, ea beata esse non potest. ne seges quidem igitur\nspicis uberibus et crebris, si avenam uspiam videris,\nnec mercatura quaestuosa, si in maximis lucris paulum aliquid damni contraxerit. an hoc usque quaque,\naliter in vita? et non ex maxima parte de tota iudicabis? an dubium est, quin virtus ita maximam partem optineat in rebus humanis, ut reliquas obruat?\nAudebo igitur cetera, quae secundum naturam sint, \nbona appellare nec fraudare suo vetere nomine neque\niam aliquod potius novum exquirere, virtutis autem amplitudinem quasi in altera librae lance ponere.\n\n \n ",
            "91":"\n terram,\nmihi crede, ea lanx et maria deprimet. semper enim\nex eo, quod maximas partes continet latissimeque\nfunditur, tota res appellatur. dicimus aliquem hilare\nvivere; ergo, si semel tristior effectus est, hilara vita\namissa est? at hoc in eo M. Crasso, quem semel ait\nin vita risisse Lucilius, non contigit, ut ea re minus\n a)ge/lastos , ut ait idem, vocaretur. Polycratem Samium felicem appellabant. nihil acciderat ei, quod nollet, nisi quod anulum, quo delectabatur, in mari abiecerat. ergo infelix una molestia, felix rursus, cum is ipse\nanulus in praecordiis piscis inventus est? ille vero,\nsi insipiens—quod certe, quoniam tyrannus—, numquam beatus; si sapiens, ne tum quidem miser, cum\nab Oroete, praetore Darei, in crucem actus est. At multis malis affectus. Quis negat? sed ea mala virtutis\nmagnitudine obruebantur.\n \n \n ",
            "92":"\n \n\nAn ne hoc quidem Peripateticis concedis, ut dicant\nomnium bonorum virorum, id est sapientium omnibusque \n \n virtutibus ornatorum, vitam omnibus partibus plus\nhabere semper boni quam mali? Quis hoc dicit?\nStoici scilicet. Minime; sed isti ipsi, qui voluptate\net dolore omnia metiuntur, nonne clamant sapienti\nplus semper adesse quod velit quam quod nolit?\ncum tantum igitur in virtute ponant ii, qui fatentur\nse virtutis causa, nisi ea voluptatem faceret, ne\nmanum quidem versuros fuisse, quid facere nos oportet, qui quamvis minimam animi praestantiam omnibus bonis corporis anteire dicamus, ut ea ne in conspectu quidem relinquantur? quis est enim, qui hoc\ncadere in sapientem dicere audeat, ut, si fieri possit,\nvirtutem in perpetuum abiciat, ut dolore omni liberetur? quis nostrum dixerit, quos non pudet ea, quae\nStoici aspera dicunt, mala dicere, melius esse turpiter\naliquid facere cum voluptate quam honeste cum dolore?\n\n \n ",
            "93":"\n nobis Heracleotes ille Dionysius flagitiose descivisse videtur a Stoicis propter oculorum dolorem.\nquasi vero hoc didicisset a Zenone, non dolere, cum\ndoleret! illud audierat nec tamen didicerat, malum\nillud non esse, quia turpe non esset, et esse ferendum viro. hic si Peripateticus fuisset, permansisset,\ncredo, in sententia, qui dolorem malum dicunt esse,\nde asperitate autem eius fortiter ferenda praecipiunt\neadem, quae Stoici. Et quidem Arcesilas tuus, etsi\nfuit in disserendo pertinacior, tamen noster fuit; erat\nenim Polemonis. is cum arderet podagrae doloribus\nvisitassetque hominem Charmides Epicureus perfamiliaris et tristis exiret, Mane, quaeso, inquit, Charmide \n \nnoster; nihil illinc huc pervenit. ostendit pedes et\npectus. ac tamen hic mallet non dolere.\n \n \n ",
            "94":"\n \n\nHaec igitur est nostra ratio, quae tibi videtur\ninconstans, cum propter virtutis caelestem quandam\net divinam tantamque praestantiam, ut, ubi virtus\nsit resque magnae et \n summe laudabiles virtute\ngestae, ibi esse miseria et aerumna non possit, tamen\nlabor possit, possit molestia, non dubitem dicere omnes\nsapientes esse semper beatos, sed tamen fieri posse,\nut sit alius alio beatior. atqui iste locus est, Piso, tibi\netiam atque etiam confirmandus, inquam; quem si\ntenueris, non modo meum Ciceronem, sed etiam me\nipsum abducas licebit.\n \n ",
            "95":"\n \nTum Quintus:\n\nMihi quidem, inquit, satis hoc confirmatum videtur, laetorque eam philosophiam, cuius\nantea supellectilem pluris aestimabam quam possessiones reliquarum —ita mihi dives videbatur, ut ab ea\npetere possem, quicquid in studiis nostris concupissem—, hanc igitur laetor etiam acutiorem repertam\nquam ceteras, quod quidam ei deesse dicebant. \n Non quam nostram quidem, inquit Pomponius\niocans; sed mehercule pergrata mihi oratio tua.\nquae enim dici Latine posse non arbitrabar, ea dicta\nsunt a te verbis aptis nec minus plane quam dicuntur a\nGraecis. Sed tempus est, si videtur, et recta quidem ad me. \n \n Quod cum ille dixisset et satis disputatum videretur,\nin oppidum ad Pomponium perreximus omnes.\n\n \n "
        }
    },
    "edition":"Cicero, Marcus Tullius, creator; Schiche, Theodor, 1869-1924, editor",
    "englishTitle":"de Finibus Bonorum et Malorum",
    "source":"Perseus Digital Library",
    "originalTitle":"de Finibus Bonorum et Malorum",
    "original-urn":"urn:cts:latinLit:phi0474.phi048.perseus-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0474.phi048.perseus-lat1-simple"
}