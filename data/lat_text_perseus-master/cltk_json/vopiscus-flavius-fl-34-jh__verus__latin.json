{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nScio plerosque ita vitam Marci ac Veri litteris atque historiae dedicasse ut priorem Verum intimandum legentibus darent, non imperandi secutos\n \nordinem\n \nsed vivendi; ego vero, quod prior Marcus imperare coepit, dein Verus, qui superstite periit Marco, priorem Marcum dehinc Verum credidi celebrandum. \n \n \nIgitur Lucius Ceionius Aelius\n \nCommodus Verus Antoninus, qui ex Hadriani voluntate Aelius appellatus est, ex Antonini coniunctione Verus et Antoninus, neque inter bonos neque inter malos principes ponitur.\n \nquem constat non inhorruisse vitiis, non abundasse virtutibus, vixisse deinde non in suo libero principatu sed sub Marco in simili ac paris\n \nmaiestatis imperio, a cuius secta lascivia morum et vitae licentioris nimie-\n \n \n \n \n \ntate dissensit. erat enim morum simplicium et qui adumbrare nihil posset.\n \nHuic naturalis pater fuit Lucius Helius Verus, qui ab Hadriano adoptatus primus Caesar est dictus et in\n \neadem statione constitutus periit, avi ac proavi et\n \nitem maiores plurimi consulares, natus est Lucius Romae in praetura patris sui XVIII kal. Ianuariarum\n \ndie quo et Nero, qui rerum potitus est. origo eius paterna pleraque ex Etruria fuit, materna ex Faventia. \n",
        "1":"\n \n \nHac prosapia genitus patre ab Hadriano adoptato in familiam Aeliam devenit mortuoque patre Caesare\n \nin Hadriani familia remansit, a quo Aurelio datus est adoptandus, cum sibi ille Pium filium Marcum\n \nnepotem esse voluisset posteritati satis providens, et ea quidem lege ut filiam Pii Verus acciperet, quae data est Marco idcirco quia hic adhuc impar videbatur\n \naetate, ut in Marci vita exposuimus, duxit autem uxorem Marci filiam Lucillam. educatus est in domo\n \nTiberiana. audivit Scaurinum grammaticum Latinum, Scauri filium, qui grammaticus Hadriani fuit, Graecos Telephum\n \natque Hephaestionem,\n \nHarpocrationem,\n \n \n \n \n \nrhetores Apollonium, Celerem Caninium et Herodem Atticum, Latinum Cornelium Frontonem; philosophos\n \nApollonium et Sextum, hos omnes amavit unice, atque ab his invicem dilectus est, nec tamen\n \ningeniosus ad litteras. amavit autem in pueritia versus facere, post orationes. et melior quidem orator fuisse dicitur quam poeta, immo, ut verius\n \ndicam, peior poeta quam rhetor, nec desunt qui dicant eum adiutum ingenio amicorum, atque ab aliis ei illa ipsa, qualiacumque sunt, scripta; si quidem multos disertos et eruditos semper secum habuisse\n \ndicitur, educatorem habuit Nicomedem. fuit voluntarius\n \net nimis laetus et omnibus deliciis ludis iocis\n \ndecenter aptissimus. post septimum annum in familiam Aureliam traductus Marci moribus et auctoritate formatus est. amavit venatus palaestras et omnia\n \nexercitia iuventutis, fuitque privatus in domo imperatoria viginti et tribus annis. \n",
        "2":"\n \n \nQua die togam virilem Verus accepit, Antoninus Pius ea occasione qua patris templum dedicabat\n \npopulo liberalis fuit. mediusque inter Pium et Marcum idem resedit,\n \ncum quaestor populo munus\n \ndaret, post quaesturam statim consul est factus cum\n \n \n \nSextio\n \nLaterano. interiectis annis cum Marco fratre\n \niterum factus est consul, diu autem et\n \nprivatus fuit et ea honorificentia caruit qua Marcus ornabatur.\n \nnam neque\n \nin senatu ante quaesturam sedit neque in itinere cum patre sed cum praefecto praetorii vectus est nec aliud ei honorificentiae adnomen adiunctum est quam quod Augusti filius appellatus est.\n \nfuit studiosus etiam circensium haud aliter quam gladiatorii muneris. hic cum tantis deliciarum et luxuriae quateretur erroribus, ab Antonino videtur ob hoc retentus quod eum pater ita in adoptionem Pii transire iusserat ut nepotem appellaret. cui, quantum\n \nvidetur, fidem exhibuit, non amorem, amavit tamen Antoninus Pius simplicitatem ingenii puritatemque\n \nvivendi hortatusque est ut imitaretur et\n \nfratrem, defuncto Pio Marcus in eum omnia contulit, participatu etiam imperatoriae potestatis indulto, sibique consortem fecit, cum illi soli senatus detulisset imperium. \n",
        "3":"\n \n \nDato igitur imperio et indulta tribunicia potestate, post consulatus\n \netiam honorem delatum Verum vocari praecepit, suum in eum transferens nomen,\n \ncum ante Commodus vocaretur. Lucius quidem\n \n \n \n \n \n \nMarco vicem reddens si quid susciperet\n \nobsecutus\n \nut legatus proconsuli vel praeses imperatori, iam primum enim pro ambobus\n \nad milites est locutus et pro consensu imperii\n \ngraviter se et ad Marci mores egit.\n \nUbi vero in Syriam\n \nprofectus est, non solum licentia vitae liberioris sed etiam adulteriis et iuvenum\n \n \namoribus infamatus est; si quidem tantae luxuriae fuisse dicitur ut etiam, posteaquam\n \nde Syria rediit, popinam domi instituerit, ad quam post convivium Marci devertebat,\n \nministrantibus sibi\n \nomni genere turpium personarum, fertur et nocte perpeti alea lusisse, cum in Syria concepisset id vitium, atque in tantum vitiorum Gaianorum et Neronianorum ac Vitellianorum fuisse aemulum, ut vagaretur nocte per tabernas ac lupanaria obtecto capite cucullione vulgari viatorio et comissaretur cum triconibus, committeret rixas, dissimulans quis esset, saepeque efflictum livida facie redisse et in tabernis agnitum, cum\n \nsese absconderet. iaciebat et nummos in popinas\n \nmaximos, quibus calices frangeret, amavit et aurigas,\n \n \n \n \n \n \n \n \n \nPrasino favens. gladiatorum etiam frequentius pugnas in convivio habuit, trahens cenas in noctem et in toro convivali condormiens, ita ut levatus cum stromatibus\n \nin cubiculum perferretur. somni fuit permodici, digestionis facillimae.\n \nSed Marcus haec omnia bene sciens\n \ndissimulabat \n",
        "4":"\n \n \npudore 2 illo ne reprehendere fratrem. et notissimum eius quidem fertur tale convivium, in quo primum duodecim accubuisse dicitur, cum sit notissimum dictum de numero convivarum\n septem convivium,\n \nnovem vero convicium, \ndonatos autem pueros decoros qui ministrabant singulis, donatos etiam structores et lances singulis quibusque, donata et viva animalia vel cicurum vel ferarum avium vel quadripedum,\n \n \nquorum cibi adpositi erant, donatos etiam calices singulis per singulas potiones, murrinos et crystallinos Alexandrinos, quotiens bibitum est; data etiam aurea atque argentea pocula et gemmata, coronas quin etiam datas lemniscis aureis interpositis et alieni temporis\n \nfloribus, data et vasa aurea cum unguentis ad speciem\n \nalabastrorum, data et vehicula cum mulabus ac mulionibus cum iuncturis argenteis, ut ita de convivio\n \nredirent, omne autem convivium aestimatum dicitur\n \nsexagies centenis milibus sestertiorum. hoc convivium posteaquam Marcus audivit, ingemuisse dicitur et\n \ndoluisse publicum fatum, post convivium lusum\n \n \n \n \n \n \nest tesseris usque ad lucem, et haec quidem post Parthicum bellum, ad quod eum misisse dicitur Marcus, ne vel in urbe ante oculos omnium peccaret, vel ut parsimoniam peregrinatione addisceret, vel ut timore bellico emendatior rediret, vel ut se imperatorem\n \nesse cognosceret. sed quantum profecerit, cum alia vita tum haec quam narravimus cena monstravit. \n",
        "5":"\n \n \nCircensium tantam curam habuit ut frequenter e provincia\n \nlitteras causa circensium et miserit et\n \nacceperit, denique etiam praesens et cum Marco sedens multas a Venetianis est passus iniurias, quod\n \nturpissime contra eos faveret. nam et Volucri equo Prasino aureum simulacrum fecerat, quod secum portabat.\n \ncui quidem passas uvas et nucleos in vicem hordei in praesepe ponebat, quem sagis fuco tinctis coopertum in Tiberianam ad se adduci iubebat, cui\n \nmortuo sepulchrum in Vaticano fecit, in huius equi gratiam primum coeperunt equis aurei vel brabia\n \npostulari. in tanto autem equus ille honore fuit, ut ei a populo Prasinianorum saepe modius aureorum postularetur.\n \nProfectum eum ad Parthicum bellum Marcus Capuam prosecutus est; cumque inde per omnium villas se ingurgitaret, morbo implicitus apud Canusium\n \n \naegrotavit, quo ad eum\n \nvisendum frater contendit.\n \nmulta in eius vita ignava et sordida etiam belli tempore\n \ndeteguntur. nam cum interfecto legato, caesis legionibus. Syris defectionem cogitantibus, oriens vastaretur, ille in Apulia venabatur et apud Corinthum et Athenas inter symphonias et cantica navigabat et per singulas maritimas civitates Asiae Pamphyliae \n",
        "6":"\n \n \nCiliciaeque clariores voluptatibus immorabatur. Antiochiam posteaquam venit, ipse quidem se luxuriae dedidit, duces autem confecerunt Parthicum bellum, Statius Priscus et Avidius Cassius et Martius Verus per quadriennium, ita ut Babylonem et Mediam pervenirent\n \net Armeniam vindicarent. partumque ipsi nomen est Armeniaci, Parthici, Medici, quod etiam\n \nMarco Romae agenti delatum est. egit autem per quadriennium Verus hiemem Laodiceae, aestatem\n \napud Daphnen, reliquam partem Antiochiae, risui fuit omnibus Syris, quorum multa ioca in theatro in\n \neum dicta exstant, vernas in triclinium Saturnalibus\n \net diebus festis semper admisit, ad Euphraten tamen impulsum comitum suorum sequendo\n \nprofectus est.\n \nEphesum etiam rediit, ut Lucillam uxorem, missam a patre Marco, susciperet, et idcirco maxime ne Marcus cum ea in Syriam veniret ac flagitia eius adnosceret.\n \n \n \nnam senatui Marcus dixerat se filiam in Syriam deducturum.\n \nconfecto sane bello regna regibus, provincias\n \nvero comitibus suis regendas dedit. Romam inde ad triumphum invitus, quod Syriam quasi regnum suum relinqueret, rediit et pariter cum fratre triumphavit, susceptis a senatu nominibus quae in exercitu\n \nacceperat, fertur praeterea ad amicae vulgaris arbitrium in Syria posuisse barbam; unde in eum a Syris multa sunt dicta. \n",
        "7":"\n \n \nFuit eius fati ut in eas provincias per quas rediit Romam usque luem secum deferre videretur.\n \net nata fertur pestilentia in Babylonia, ubi de templo Apollinis ex arcula aurea, quam miles forte inciderat, spiritus pestilens evasit, atque inde Parthos orbemque\n \n \ncomplesse. sed hoc non Lucii Veri vitio sed Cassii, a quo contra fidem Seleucia, quae ut amicos milites\n \nnostros receperat, expugnata est. quod quidem inter ceteros etiam Quadratus, belli Parthici scriptor, incusatis Seleucenis, qui fidem primi ruperant, purgat.\n \nHabuit hanc reverentiam Marci Verus, ut nomina\n \n \nquae sibi delata fuerant cum fratre communicaret die\n \ntriumphi, quem pariter celebrarunt. reversus e Parthico bello minore circa fratrem cultu fuit Verus; nam et libertis inhonestius indulsit et multa sine fratre\n \ndisposuit, his accessit, quod, quasi reges aliquos ad triumphum adduceret, sic histriones eduxit e Syria, quorum praecipuus fuit Maximinus, quem Paridis\n \nnomine nuncupavit. villam praeterea exstruxit in Via Clodia famosissimam, in qua per multos dies et ipse ingenti luxuria debacchatus est cum libertis suis et amicis imparibus,\n \nquorum praesentiae\n \nnulla inerat\n \nreverentia, et Marcum rogavit, qui venit, ut fratri venerabilem morum suorum et imitandam ostenderet sanctitudinem, et quinque diebus in eadem villa residens cognitionibus continuis operam dedit, aut convivante\n \nfratre aut convivia comparante. habuit et Agrippum histrionem, cui cognomentum erat Memphii, quem et ipsum e Syria veluti tropaeum Parthicum\n \nadduxerat, quem Apolaustum nominavit, adduxerat secum et fidicinas et tibicines et histriones scurrasque mimarios et praestigiatores et omnia mancipiorum genera, quorum Syria et Alexandria pascitur voluptate, prorsus ut videretur bellum non Parthicum sed histrionicum confecisse.\n \n \n \n \n",
        "8":"\n \n \nEt hanc vitae diversitatem 1 atque alia multa inter Marcum et Verum simultates fecisse, non aperta veritas indicabat, sed occultus rumor inseverat.\n \nverum illud praecipuum quod, eum Libonem quendam patruelem suum Marcus legatum in Syriam misisset, atque ille se insolentius quam verecundus senator efferret, dicens ad fratrem suum se\n \nscripturum esse si quid\n \nforte dubitaret, nec Verus praesens pati posset, subitoque morbo notis prope veneni exsistentibus interisset, visum est nonnullis, non tamen Marco, quod eius fraude putaretur occisus, quae res simultatum auxit rumorem.\n \nLiberti multum potuerunt apud Verum, ut in vita Marci diximus, Geminas et Agaclytus, cui dedit invito\n \nMarco Libonis uxorem, denique nuptiis a Vero\n \n \ncelebratis Marcus convivio non interfuit, habuit et alios libertos Verus improbos, Coeden et Eclectum\n \nceterosque, quos omnes Marcus post mortem Veri specie honoris abiecit\n \nEclecto retento, qui postea Commodum filium eius occidit.\n \nAd bellum Germanicum, Marcus quod nollet Lucium sine se vel ad bellum mittere vel in urbe dimittere causa luxuriae, simul profecti sunt atque Aquileiam venerunt invitoque Lucio Alpes transgressi,\n \n \n \n \n \n \n \ncum Verus apud Aquileiam tantum venatus\n \nconvivatusque esset, Marcus autem omnia prospexisset.\n \nde quo bello quid\n \nper legatos barbarorum pacem petentium, quid\n \nper duces nostros gestum est, in\n \nMarci vita plenissime disputatum est. composito autem bello in Pannonia urguente Lucio Aquileiam redierunt,\n \nquodque\n \nurbanas desiderabat Lucius\n \nvoluptates in urbem festinatum\n \nest. sed non longe ab Altino subito in vehiculo morbo, quem apoplexin vocant, correptus Lucius depositus e vehiculo detracto sanguine Altinum perductus, cum triduo mutus vixisset, apud Altinum periit. \n",
        "9":"\n \n \nFuit sermo quod et socrum Faustinam incestasset. et dicitur Faustinae socrus dolo aspersis ostreis veneno exstinctus esse, idcirco quod consuetudinem\n \nquam cum matre habuerat filiae prodidisset. quamvis et illa fabula quae in Marci vita posita est abhorrens\n \na talis viri vita sit exorta, cum multi etiam uxori eius flagitium mortis adsignent, et idcirco quod Fabiae nimium indulserat Verus, cuius potentiam uxor\n \nLucilla\n \nferre non posset, tanta sane familiaritas inter Lucium et Fabiam sororem fuit, ut\n \nhoc quoque usurpaverit rumor quod inierint consilium ad Marcum\n \ne vita tollendum, idque cum esset per Agaclytum\n \n \n \n \n \n \n \n \n \nlibertum proditum Marco, anteventum\n \nLucium a Faustina,\n \nne praeveniet.\n \nFuit decorus corpore, vultu geniatus, barba prope barbarice demissa, procerus et fronte in supercilia adductiore\n \nvenerabilis, dicitur sane tantam habuisse curam flaventium capillorum, ut capiti auri ramenta respergeret, quo magis coma inluminata flavesceret.\n \nlingua impeditior fuit, aleae cupidissimus, vitae semper luxuriosae atque in pluribus Nero praeter\n \ncrudelitatem et ludibria, habuit inter alium luxuriae apparatum calicem crystallinum nomine Volucrem ex eius equi nomine quem dilexit, humanae potionis\n \nmodum supergressum. \n",
        "10":"\n \n \nVixit annis quadraginta duobus, imperavit cum fratre annis undecim, inlatumque eius corpus est Hadriani sepulchro, in quo et Caesar pater eius naturalis sepultus est.\n \nNota est fabula, quam Marci non capit vita, quod partem vulvae veneno inlitam, cum eam exsecuisset cultro una parte venenato, Marcus Vero porrexerit.\n \nsed hoc\n \nnefas est de Marco putari, quamvis Veri et\n \ncogitata et facta mereantur. quod nos non in medio relinquemus sed totum purgatum confutatumque respuimus, cum adhuc post Marcum praeter vestram clementiam, Diocletiane Auguste, imperatorem talem nec adulatio videatur potuisse confingere.\n \n \n \n \n \n"
    },
    "edition":"Capitolinus, Julius, fl. 300, attributed author; Magie, David, 1877-, translator; O'Brien-Moore, Ainsworth, 1897-1936, translator; Ballou, Susan Helen, 1868-, translator; Magie, David, b. 1877, editor; Ballou, Susan Helen, b. 1868, editor",
    "englishTitle":"Verus",
    "source":"Perseus Digital Library",
    "originalTitle":"Verus",
    "original-urn":"urn:cts:latinLit:phi2331.phi005.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi005.perseus-lat2-simple"
}