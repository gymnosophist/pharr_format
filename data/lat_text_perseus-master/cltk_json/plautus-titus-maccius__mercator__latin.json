{
    "meta":"line",
    "author":"plautus, titus maccius.",
    "text":{
        "0":"Duas res simul nunc agere decretumst mihi:",
        "1":"et argumentum et meos amores eloquar.",
        "2":"non ego item facio ut alios in comoediis",
        "3":"vi vidi amoris facere, qui aut nocti aut die",
        "4":"aut soli aut lunae miserias narrant suas:",
        "5":"quos pol ego credo húmanas querimonias",
        "6":"non tanti facere, quid velint quid non velint;",
        "7":"vobis narrabo potius meas nunc miserias.",
        "8":"graece haec vocatur Emporos Philemonis,",
        "9":"eadem Latine Mercator Macci Titi.",
        "10":"pater ad mercatum hinc me meus misit Rhodum;",
        "11":"biennium iam factum est, postquam abii domo.",
        "12":"ibi amare occepi forma eximia mulierem.",
        "13":"sed ea ut sim implicitus dicam, si operaest auribus",
        "14":"atque advortendum ad animum adest benignitas.",
        "15":"et hoc parum hercle more amatorum institi:",
        "16":"†per mea per conatus sum uos sumque inde exilico.",
        "17":"nam amorem haec cuncta vitia sectari solent,",
        "18":"cura aegritudo nimiaque elegantia,",
        "19":"haec non modo illum quí amat, sed quemque attigit",
        "20":"magno atque solido multat infortunio,",
        "21":"nec pol profecto quisquam sine grandi malo",
        "22":"praequam res patitur studuit elegantiae.",
        "23":"sed amori accedunt etiam haec, quae dixi minus:",
        "24":"insomnia, aerumna, error, terror et fuga,",
        "25":"ineptia stultitiaque adeo et temeritas,",
        "26":"incogitantia excors, immodestia,",
        "27":"petulantia et cupiditas, malevolentia,",
        "28":"inertia, aviditas, desidia, iniuria,",
        "29":"inopia, contumelia et dispendium,",
        "30":"multiloquium: parumlóquium hoc ideo fit quia,",
        "31":"quae nihil attingunt ad rem nec sunt usui,",
        "32":"tam amator profert saepe advorso tempore;",
        "33":"hoc pauciloquium rursum idcirco praedico,",
        "34":"quia nullus umquam amator adeost callide",
        "35":"facundus, quae in rem sint suam ut possit loqui.",
        "36":"nunc vos mi irasci ob multiloquium non decet:",
        "37":"eodém quo amorem Venus mi hoc legavit die.",
        "38":"illuc revorti certumst, conata eloquar.",
        "39":"principio ut ex ephebis aetate exii",
        "40":"atque animus studio amotus puerilist meus,",
        "41":"amare valide coepi hinc meretricem: ilico",
        "42":"res exulatum ad illam clám abibat patris.",
        "43":"leno importunus, dominus eius mulieris,",
        "44":"vi summa ut quicque poterat rapiebat domum.",
        "45":"obiurigare pater haec noctes et dies,",
        "46":"perfidiam, iniustitiam lenonum expromere;",
        "47":"lacerari valide suam rem, illius augerier.",
        "48":"summo haec clamore; interdum mussans conloqui:",
        "49":"abnuere, negitare adeo me natum suom.",
        "50":"conclamitare tota urbe et praedicere,",
        "51":"omnes tenerent mutuitanti credere.",
        "52":"amorem multos inlexe in dispendium:",
        "53":"intemperantem, non modestum, iniurium",
        "54":"trahere, exhaurire me quod quirem ab se domo;",
        "55":"ratione pessuma a me ea quae ipsus optuma",
        "56":"omnis labores invenisset perferens,",
        "57":"in amoribus diffunditari ac didier.",
        "58":"convicium tot me annos iam se pascere;",
        "59":"quod nisi puderet, ne luberet vivere.",
        "60":"sese extemplo ex ephebis postquam excesserit,",
        "61":"non, ut ego, amori neque desidiae in otio",
        "62":"operam dedisse, neque potestatem sibi",
        "63":"fuisse; adeo arte cohibitum esse se a patre:",
        "64":"multo opere immundo rustico se exercitum,",
        "65":"neque nisi quinto anno quoque †positum visere",
        "66":"urbem, atque extemplo inde, ut spectavisset peplum,",
        "67":"rus rusum confestim exigi solitum a patre.",
        "68":"ibi multo primum sese familiarium",
        "69":"laboravisse, quom haec pater sibi diceret:",
        "70":"'tibi aras, tibi occas, tibi seris, tibi idem metis,",
        "71":"tibi denique iste pariet laetitiam labos.'",
        "72":"postquam recesset vita patrio corpore,",
        "73":"agrum se vendidisse atque ea pecunia",
        "74":"navem, metretas quae trecentas tolleret,",
        "75":"parasse atque ea se mercis mercatum undique,",
        "76":"adeo dum, quae tum haberet, peperisset bona;",
        "77":"me idem decere, si ut deceret me forem.",
        "78":"ego mé ubi invisum meo patri esse intellego",
        "79":"atque odio me esse quoi placere aequom fuit,",
        "80":"amens amansque ut ánimum offirmo meum,",
        "81":"dico esse iturum me mercatum, si velit:",
        "82":"amorem missum facere me, dum illi obsequar.",
        "83":"agit grátias mi atque ingenium adlaudat meum;",
        "84":"sed mea promissa non neglexit persequi.",
        "85":"aedificat navem cercurum et mercis emit,",
        "86":"parata navi imponit, praeterea mihi",
        "87":"talentum argenti ipsus sua adnumerat manu;",
        "88":"servom una mittit, qui olim puero parvolo",
        "89":"mihi paedagogus fuerat, quasi uti mihi foret",
        "90":"custos. his sic confectis navem solvimus.",
        "91":"Rhodum venimus, ubi quas merces vexeram",
        "92":"omnis ut volui vendidi ex sententia.",
        "93":"lucrum ingens facio praeterquam mihi meus pater",
        "94":"dedit aestimatas merces: ita peculium",
        "95":"conficio grande. sed dum in portu illi ambulo,",
        "96":"hospes me quidam adgnovit, ad cenam vocat.",
        "97":"venio, decumbo acceptus hilare atque ampliter.",
        "98":"discubitum noctu ut imus, ecce ad me advenit",
        "99":"mulier, qua mulier alia nullast pulchrior;",
        "100":"ea nocte mecum illa hospitis iussu fuit.",
        "101":"vosmet videte quam mihi valde placuerit:",
        "102":"postridie hospitem adeo, oro ut vendat mihi,",
        "103":"dico eius pro méritis gratum me et munem fore.",
        "104":"quid verbis opus est? emi, átque advexi heri.",
        "105":"eam me ádvexisse nolo resciscat pater.",
        "106":"modo eam reliqui ad portum in navi et servolum.",
        "107":"sed quid currentem servom a portu conspicor,",
        "108":"quem navi abire vetui? timeo quid siet.",
        "109":"Ex súmmis opibus víribusque usque éxperire, nítere,",
        "110":"erus ut minor opera tua servetur: agedum, Acanthio,",
        "111":"abige abs te lassitudinem, cave pigritiae praeverteris.",
        "112":"simul enicat suspiritus (vix suffero hercle anhelitum),",
        "113":"simul autem plenis semitis qui adversum eunt: aspellito,",
        "114":"detrude, deturba in viám. haec disciplina hic pessumast:",
        "115":"cúrrenti properanti haud quisquam dignum habet decedere.",
        "116":"ita trés simitu res agendae sunt, quando unam occeperis:",
        "117":"et currendum et pugnandum et autem iurigandum est in via.",
        "118":"Quid illúc est quod ille tam expedite exquirit cursuram sibi?",
        "119":"curaest, negoti quid sit aut quid nuntiet.",
        "120":"Nugas ago.",
        "121":"quam restito, tam maxime res in periclo vortitur.",
        "122":"Mali nescio quid nuntiat.",
        "123":"Genua hunc cursorem deserunt;",
        "124":"perii, seditionem facit lien, óccupat praecordia,",
        "125":"perii, animam nequeo vertere, nimis nihili tibicen siem.",
        "126":"At tu edepol sume laciniam atque absterge sudorem tibi.",
        "127":"numquam edepol omnes balineae mi hanc lassitudinem eximent.",
        "128":"domin án foris dicam esse erum Charinum?",
        "129":"Ego animi pendeo.",
        "130":"quíd illud sit negoti lubet scire, ex hoc metu ut eximar.",
        "131":"Át etiam asto? at etiam cesso foribus facere hisce assulas?",
        "132":"áperite aliquis. ubi Charinus est erus? dómin est an foris?",
        "133":"num quísquam adire ad ostium dignum arbitratur?",
        "134":"Ecce me,",
        "135":"Acanthio, quem quaeris.",
        "136":"Nusquamst disciplina ignavior.",
        "137":"Quae té malae res ágitant?",
        "138":"Multae, ere, te átque me.",
        "139":"Quid ést negoti?",
        "140":"Périimus.",
        "141":"Principium id inimicis dato.",
        "142":"At tibi sortito id optigit.",
        "143":"Loquere íd negoti quidquid est.",
        "144":"Placide, volo adquiescere.",
        "145":"tua causa rupi ramites, iam dudum sputo sanguinem.",
        "146":"Resinam ex melle Aegyptiam vorato, salvom feceris.",
        "147":"At edepol tu calidam picem bibito, aegritudo abscesserit.",
        "148":"Hóminem ego iracundiorem quam te novi neminem.",
        "149":"At ego maledicentiorem quam te novi neminem.",
        "150":"Sin saluti quod tibi esse censeo, id consuadeo?",
        "151":"Apage istiusmodi salutem, cum cruciatu quae advenit.",
        "152":"Dic mihi, an boni quid usquamst, quod quisquam uti possiet",
        "153":"sine malo omni, aut ne laborem capias cum illo uti voles?",
        "154":"Nescio ego istaec: philosophari numquam didici neque scio.",
        "155":"ego bonum, malum quo accedit, mihi dari haud desidero.",
        "156":"Cedo tuam mihi dexteram, agedum, Acanthio.",
        "157":"Em dabitur, tene.",
        "158":"Vin tu te mihi obsequentem esse an nevis?",
        "159":"Opera licet",
        "160":"experiri, qui me rupi causa currendo tua,",
        "161":"ut quae scirem scire actutum tibi liceret.",
        "162":"Liberum",
        "163":"caput tibi faciam cis paucos mensis.",
        "164":"Palpo percutis.",
        "165":"Egon ausim tibi usquam quicquam facinus falsum proloqui?",
        "166":"quin iam prius quam sum elocutus, scis si mentiri volo.",
        "167":"Ah,",
        "168":"lassitudinem hercle verba tua mihi addunt, enicas.",
        "169":"Sicine mi obsequens es?",
        "170":"Quid vis faciam?",
        "171":"Tun? id quod volo.",
        "172":"Quid id est igitur quod vis?",
        "173":"Dicam.",
        "174":"Dice.",
        "175":"At énim placide volo.",
        "176":"Dormientis spectatores metuis ne ex somno excites?",
        "177":"Vae tibi.",
        "178":"Tibi equidem a portu adporto hoc—",
        "179":"Quid fers? dic mihi.",
        "180":"Vim metum, cruciatum curam, iurgiumque atque inopiam.",
        "181":"Perii, tu quidem thensaurum huc mi adportavisti mali.",
        "182":"nullus sum.",
        "183":"Immo es—",
        "184":"Scio iam, miserum dices tu.",
        "185":"Dixi ego tacens.",
        "186":"Quid istuc est mali?",
        "187":"Ne rogites, maxumum infortunium est.",
        "188":"Obsecro, dissolve iam me; nimis diu animi pendeo.",
        "189":"Placide, multa exquirere etiam prius volo quam vapulem.",
        "190":"Hercle vero vapulabis, nisi iam loquere aut hinc abis.",
        "191":"Hoc sis vide, ut palpatur. nullust, quando occepit, blandior.",
        "192":"Obsecro hercle oroque ut istuc quid sit actutum indices,",
        "193":"quandoquidem mihi supplicandum servolo video meo.",
        "194":"Tandem indignus videor?",
        "195":"Immo dignus.",
        "196":"Equidem credidi.",
        "197":"Obsecro, num navis periit?",
        "198":"Salvast navis, ne time.",
        "199":"Quid alia armamenta?",
        "200":"Salva et sana sunt.",
        "201":"Quin tu expedis",
        "202":"quid siet quod me per urbem currens quaerebas modo.",
        "203":"Tu quidem ex óre orationem mi eripis.",
        "204":"Taceo.",
        "205":"Tace.",
        "206":"credo, si boni quid ad te nuntiem, instes acriter,",
        "207":"qui nunc, quom malum audiendumst, flagitas me ut eloquar.",
        "208":"Obsecro hercle te, istuc ut tu mihi malum facias palam.",
        "209":"Eloquar, quandoquidem me oras. tuos pater—",
        "210":"Quid meus pater?",
        "211":"Tuam amicam—",
        "212":"Quid eam?",
        "213":"Vidit.",
        "214":"Vidit? vae misero mihi.",
        "215":"hoc quod te rogo responde.",
        "216":"Quin tu, si quid vis, roga.",
        "217":"Qui potuit videre?",
        "218":"Oculis.",
        "219":"Quo pacto?",
        "220":"Hiantibus.",
        "221":"In hinc dierectus? núgare in re capitali mea.",
        "222":"Qui, malum, ego nugor, si tibi quod me rogas respondeo?",
        "223":"Certen vidit?",
        "224":"Tam hercle certe quám ego te aut tu me vides.",
        "225":"Vbi eam vidit?",
        "226":"Intus intra navem, út prope astitit;",
        "227":"et cum ea confabulatust.",
        "228":"Perdidisti me, pater.",
        "229":"eho tu, eho tu, quin cavisti ne eam videret, verbero?",
        "230":"quin, sceleste, ábstrudebas, né eam conspiceret pater?",
        "231":"Quia negotiosi eramus nos nostris negotiis:",
        "232":"armamentis complicandis et componendis studuimus.",
        "233":"dum haec aguntur, lembo advehitur tuos pater pauxillulo,",
        "234":"neque quisquam hominem conspicatust, donec in navem subit.",
        "235":"Nequiquam, mare, subterfugi á tuis tempestatibus:",
        "236":"equidem me iam censebam esse in terra atque in tuto loco,",
        "237":"verum video med ad saxa ferri saevis fluctibus.",
        "238":"loquere porro, quid sit actum.",
        "239":"Postquam aspexit mulierem,",
        "240":"rogitare occepit cuia esset.",
        "241":"Quid respondit?",
        "242":"Ilico",
        "243":"occucurri atque interpello, matri te ancillam tuae",
        "244":"emisse illam.",
        "245":"Visun est tibi credere id?",
        "246":"Etiam rogas?",
        "247":"sed scelestus subigitare occepit.",
        "248":"Illamne, obsecro?",
        "249":"Mirum quin me subigitaret.",
        "250":"Edepol cor miserum meum,",
        "251":"quod guttatim contabescit, quasi in aquam indideris salem.",
        "252":"perii.",
        "253":"Em istuc unum verbum dixisti verissimum.",
        "254":"stultitia istaec est.",
        "255":"Quid faciam? credo, non credet pater,",
        "256":"si illam matri meae me emisse dicam; post autem mihi",
        "257":"scelus videtur, me parenti proloqui mendacium.",
        "258":"neque ille credet, neque credibile est forma eximia mulierem,",
        "259":"eam me emisse ancillam matri.",
        "260":"Non taces, stultissime?",
        "261":"credet hercle, nam credebat iam mihi.",
        "262":"Metuo miser,",
        "263":"ne patrem prehendat, ut sit gesta res, suspicio.",
        "264":"hoc quod te rogo responde quaeso .",
        "265":"Quaeso quid rogas?",
        "266":"Num esse amicam suspicari visus est?",
        "267":"Non visus est.",
        "268":"quin quicque ut dicebam mihi credebat.",
        "269":"Verum, ut tibi quidem",
        "270":"visus est.",
        "271":"Non, sed credebat.",
        "272":"Vae mihi misero, nullus sum.",
        "273":"sed quid ego hic in lamentando pereo, ad navem non eo?",
        "274":"sequere.",
        "275":"Si istac ibis, commodum obviam venies patri;",
        "276":"postea aspiciet te timidum esse atque exanimatum: ilico",
        "277":"retinebit, rogitabit unde illam emeris, quanti emeris:",
        "278":"timidum temptabit te.",
        "279":"Hac ibo potius. iam censes patrem",
        "280":"abiisse a portu?",
        "281":"Quin ea ego huc praecucurri gratia,",
        "282":"ne te opprimeret imprudentem atque electaret.",
        "283":"Optime.—",
        "284":"Miris modis di ludos faciunt hominibus",
        "285":"mirisque exemplis somnia in somnis danunt.",
        "286":"velut ego nocte hac quae praeteriit proxuma",
        "287":"in somnis egi satis et fui homo exercitus.",
        "288":"mercari visus mihi sum formosam capram;",
        "289":"ei ne noceret quam domi ante habui capram",
        "290":"neu discordarent, si ambae in uno essent loco,",
        "291":"posterius quam mercatus fueram, visus sum",
        "292":"in custodelam simiae concredere.",
        "293":"ea simia adeo post haud multo ad me venit,",
        "294":"male mihi precatur et facit convicium:",
        "295":"ait sése illius opera atque adventu caprae",
        "296":"flagitium et damnum fecisse haud mediocriter;",
        "297":"dicit capram, quam dederam servandam sibi,",
        "298":"suaé uxoris dotem ambedisse oppido.",
        "299":"mi illud videri mirum, ut una illaec capra",
        "300":"uxoris simiai dotem ambederit.",
        "301":"instare factum simia, atque hoc denique",
        "302":"respondet, ni properem illam ab sese abducere,",
        "303":"ad me domum intro ad uxórem ducturum meam.",
        "304":"atque oppido hercle bene velle illi visus sum,",
        "305":"ast non habere cui commendarem capram;",
        "306":"quo magis quid facerem cura cruciabar miser.",
        "307":"interea ad me haedus visust adgredirier,",
        "308":"infit mihi praedicare, sese ab simia",
        "309":"capram abduxisse, et coepit inridere me;",
        "310":"ego énim lugere atque abductam illam aegre pati.",
        "311":"hoc quam ad rem credam pertinere somnium,",
        "312":"nequeo invenire; nisi capram illam suspicor",
        "313":"iam me invenisse quae sit aut quid voluerit.",
        "314":"ad portum hinc abii mane cum luci simul;",
        "315":"postquam id quod volui transegi, atque ego conspicor",
        "316":"navem ex Rhodo quast héri advectus filius;",
        "317":"conlibitumst illuc mihi nescio qui visere:",
        "318":"inscendo in lembum átque ad navem devehor.",
        "319":"atque égo illi aspicio forma eximia mulierem,",
        "320":"filius quam advexit meus matri ancillam suae.",
        "321":"quam ego postquam aspexi, non ita amo ut sani solent",
        "322":"homines, sed eodem pacto ut insani solent.",
        "323":"amavi hercle equidem ego olim in adulescentia,",
        "324":"verum ad hoc exemplum numquam, ut nunc insanio.",
        "325":"unum quidem hercle iam scio, periisse me;",
        "326":"vosmet videte ceterum quanti siem.",
        "327":"nunc hoc profecto sic est: haec illast capra;",
        "328":"verum hercle simia illa atque haedus mihi malum",
        "329":"adportant, atque eos esse quos dicam hau scio.",
        "330":"sed conticiscam, nam eccum it vicinus foras.",
        "331":"Profecto ego illunc hircum castrari volo,",
        "332":"ruri qui vobis exhibet negotium.",
        "333":"Nec omen illud mihi nec auspicium placet.",
        "334":"quasi hircum metuo ne uxor me castret mea.",
        "335":"atque illius haec nunc simiae partis ferat.",
        "336":"I tu hinc ad villam atque istos rastros vilico",
        "337":"Pisto ipsi facito coram ut tradas in manum.",
        "338":"uxori facito ut nunties, negotium",
        "339":"mihi esse in urbe, ne me exspectet; nam mihi",
        "340":"tris hodie litis iudicandas dicito.",
        "341":"ei, et hoc memento dicere.",
        "342":"Numquid amplius?",
        "343":"Tantumst.",
        "344":"Lysimache, salve.",
        "345":"Euge, Demipho,",
        "346":"salveto. quid agis? quid fit?",
        "347":"Quod miserrumus.",
        "348":"Di melius faxint.",
        "349":"Di hoc quidem faciunt.",
        "350":"Quid est?",
        "351":"Dicam, si videam tibi esse óperam aut otium.",
        "352":"Quamquam negotiumst, si quid vis, Demipho,",
        "353":"non sum occupatus umquam amico operam dare.",
        "354":"Benignitatem tuam mi experto praedicas.",
        "355":"quid tibi ego aetatis videor?",
        "356":"Acherunticus,",
        "357":"senex vetus, decrepitus.",
        "358":"Pervorse vides.",
        "359":"puer súm, Lysimache, septuennis.",
        "360":"Sanun es,",
        "361":"qui puerum te esse dicas?",
        "362":"Vera praedico.",
        "363":"Modo hercle in mentem venit, quid tu diceres:",
        "364":"senex quom extemplo est, iam nec sentit nec sapit,",
        "365":"aiunt solere eum rusum repuerascere.",
        "366":"Immo bis tanto valeo quam valui prius.",
        "367":"Bene hercle factum, et gaudeo.",
        "368":"Immo si scias,",
        "369":"oculis quoque etiam plus iam video quam prius.",
        "370":"Benest.",
        "371":"Malae rei dico.",
        "372":"Iam istuc non benest.",
        "373":"Sed ausimne ego tibi eloqui fideliter?",
        "374":"Audacter.",
        "375":"Animum advorte.",
        "376":"Fiet sedulo.",
        "377":"Hodie ire in ludum occepi litterarium,",
        "378":"Lysimache. ternas scio iam.",
        "379":"Quid ternas?",
        "380":"Amo.",
        "381":"Tun capite cano amas, senex nequissime?",
        "382":"Si canum seu istuc rutilum sive atrumst, amo.",
        "383":"Ludificas nunc tu me hic, opinor, Demipho.",
        "384":"Decide collum stanti, si falsum loquor;",
        "385":"vel, ut scias me amare, cape cultrum ac seca",
        "386":"digitum vel aurem vel tu nasum vel labrum:",
        "387":"si movero me seu secari sensero,",
        "388":"Lysimache, auctór sum ut me amando enices.",
        "389":"Si umquam vidistis pictum amatorem, em illic est.",
        "390":"nam meo quidem animo vetulus decrepitus senex",
        "391":"tantidemst quasi sit signum pictum in pariete.",
        "392":"Nunc tu me, credo, castigare cogitas.",
        "393":"Egon té?",
        "394":"Nihil est iam quod tu mihi suscenseas:",
        "395":"fecere tale ante alii spectati viri.",
        "396":"humanum amarest, humanum autem ignoscerest:",
        "397":"ne sís me obiurga, hoc non voluntas me impulit.",
        "398":"Quin non obiurgo.",
        "399":"At ne deteriorem tamen",
        "400":"hoc facto ducas.",
        "401":"Egon te? ah, ne di siverint.",
        "402":"Vide sís modo etiam.",
        "403":"Visumst.",
        "404":"Certen?",
        "405":"Perdis me.",
        "406":"hic homo ex amore insanit. numquid vis?",
        "407":"Vale.",
        "408":"Ad portum propero, nam ibi mihi negotium est.",
        "409":"Bene ambulato.",
        "410":"Bene vale.—",
        "411":"Bene sit tibi.",
        "412":"quin mihi quoque etiamst ad portum negotium.",
        "413":"nunc adeo ibo illuc. séd optume gnatum meum",
        "414":"video eccum. opperiar hominem. hoc nunc mihi viso opust,",
        "415":"huic persuadere quo modo potis siem,",
        "416":"ut illam vendat neve det matri suae;",
        "417":"nam ei dono advexe audivi. sed praecauto opust,",
        "418":"ne hic illam me animum adiecisse aliqua sentiat.",
        "419":"Homó me misérior nullúst aeque, opínor,",
        "420":"neque ádvorsa cuí plura sínt sempitérna;",
        "421":"satin quídquid est, quam rem agere óccepi,",
        "422":"proprium nequit mihi evenire quod cupio?",
        "423":"ita míhi mala res aliqua óbicitur,",
        "424":"bonum quaé meum comprimit cónsilium.",
        "425":"míser amicam míhi paravi, ánimi causa, pretio † eripui,",
        "426":"ratús clam patrém me meúm posse habere:",
        "427":"is rescivit et vidit, et perdidit me;",
        "428":"neque is cum roget quid loquar cogitatumst,",
        "429":"ita animi decem in pectore incerti certant.",
        "430":"nec quid corde nunc consili capere possim",
        "431":"scio, tantus cum cura meost error animo,",
        "432":"dum servi mei perplacet mihi consilium,",
        "433":"dum rursum haud placet nec pater potis videtur",
        "434":"induci ut putet matri ancillam emptam esse illam.",
        "435":"nunc si dico ut res est atque illam mihi me",
        "436":"emisse indico, quem ad modum existumet me?",
        "437":"atque illam abstrahat, trans mare hinc venum asportet;",
        "438":"scio saevos quam sit, domo doctus. igitur",
        "439":"hócine est amare? arare mavelim, quam sic amare.",
        "440":"iam hínc olim invitum domo extrusit ab se,",
        "441":"mercatum ire iussit: ibi hoc malum ego inveni.",
        "442":"úbi voluptatem aegritudo vincat, quid ibi inest amoeni?",
        "443":"nequíquam abdidi, abscondidi, abstrusam habebam:",
        "444":"muscast meus pater, nil potest clam illum haberi,",
        "445":"néc sacrum nec tam profanum quicquam est, quin ibi ilico adsit.",
        "446":"nec, qui rebus meis confidam mi ulla spes in corde certast.",
        "447":"Quíd illuc est quod solus secum fabulatur filius?",
        "448":"sollicitus mihí nescio qua re videtur.",
        "449":"Attatae,",
        "450":"meus patér hic quidem est quem video. ibo, adloquar. quid fit, pater?",
        "451":"Vnde incedis, quid festinas, gnate mi?",
        "452":"Recte, pater.",
        "453":"Ita volo, sed istúc quid est, tibi quod commutatust color?",
        "454":"numquid tibi dolet?",
        "455":"Nescio quid meo animost aegre, pater.",
        "456":"poste hac nocte non quievi satis mea ex sententia.",
        "457":"Per mare ut vectu's vectus es , nunc oculi terram mirantur tui.",
        "458":"Magis opinor—",
        "459":"Id est profecto; verum actutum abscesserit.",
        "460":"ergo edepol palles. si sapias, eas ac decumbas domi.",
        "461":"Otium non est: mandatis rebus praevorti volo.",
        "462":"Cras agito, perendie agito.",
        "463":"Saepe ex te audivi, pater:",
        "464":"rei mandatae omnis sapientis primum praevorti decet.",
        "465":"Age igitur; nolo advorsari tuam advorsum sententiam.",
        "466":"Salvos sum, siquidem ísti dicto solida et perpetuast fides.",
        "467":"Quid illuc est quod ille á me solus se in consilium sevocat?",
        "468":"iam nón vereor ne illam me amare hic potuerit resciscere;",
        "469":"quippe haud etiam quicquam inepte feci, amantes ut solent.",
        "470":"Res adhuc quidem hercle in tutost, nam hunc nescire sat scio",
        "471":"de illa amica; quod si sciret, esset alia oratio.",
        "472":"Quin ego hunc adgredior de illa?",
        "473":"Quin ego hinc me amolior?",
        "474":"eo ego, ut quae mandata amicus amicis tradam.",
        "475":"Immo mane;",
        "476":"paucula etiam sciscitare prius volo.",
        "477":"Dic quid velis.",
        "478":"Vsquene valuisti?",
        "479":"Perpetuo recte, dum quidem illic fui;",
        "480":"verum in portum huc ut sum advectus, nescio qui animus mihi dolet.",
        "481":"Nausea edepol factum credo; verum actutum abscesserit.",
        "482":"sed quid ais? ecquam tu advexti tuae matri ancillam e Rhodo?",
        "483":"Advexi.",
        "484":"Quid? ea ut videtur mulier?",
        "485":"Non edepol mala.",
        "486":"Vt moratast?",
        "487":"Nullam vidi melius mea sententia.",
        "488":"Mihi quidem edepol visast, quom illam vidi.",
        "489":"Eho an vidisti, pater?",
        "490":"Vidi. verum non ex usu nostrost, neque adeo placet.",
        "491":"Qui vero?",
        "492":"Quia †non nostra formam habet dignam domo.",
        "493":"nihil opust nobis ancilla nisi quae texat, quae molat,",
        "494":"lignum caedat, pensum faciat, aedis verrat, vapulet,",
        "495":"quaé habeat cottidianum familiae coctum cibum:",
        "496":"horunc illa nihilum quicquam facere poterit.",
        "497":"Admodum.",
        "498":"ea causa equidem illam emi, dono quam darem matri meae.",
        "499":"Ne duas, neve te advexisse dixeris.",
        "500":"Di me adiuvant.",
        "501":"Labefacto paulatim. verum quod praeterii dicere,",
        "502":"neque illa matrem satis honeste tuam sequi poterit comes,",
        "503":"neque sinam.",
        "505":"Quia illa forma matrem familias",
        "506":"flagitium sit si sequatur; quando incedat per vias,",
        "507":"contemplent, conspiciant omnes, nutent, nictent, sibilent,",
        "508":"vellicent, vocent, molesti sint; occentent ostium:",
        "509":"impleantur élegeorum meae fores carbonibus.",
        "510":"atque, ut nunc sunt maledicentes homines, uxori meae",
        "511":"mihique obiectent lenocinium facere. nam quid eost opus?",
        "512":"Hercle qui tu recte dicis, et tibí adsentior.",
        "513":"sed quid illá nunc fiet?",
        "514":"Recte. ego emero matri tuae",
        "515":"ancillam viraginem aliquam non malam, forma mala,",
        "516":"ut matrem addecet familias, aut Syram aut Aegyptiam:",
        "517":"ea molet, coquet, conficiet pensum, pinsetur flagro,",
        "518":"neque propter eam quicquam eveniet nostris foribus flagiti.",
        "519":"Quid si igitur reddatur illi unde empta est?",
        "520":"Minime gentium.",
        "521":"Dixit se redhibere, si non placeat.",
        "522":"Nihil istoc opust:",
        "523":"litigari nolo ego usquam, tuam autem accusari fidem;",
        "524":"multo edepol si quid faciendumst facere damni mavolo,",
        "525":"quam opprobramentum aut flagitium muliebre exferri domo.",
        "526":"me tibi illam posse opinor luculente vendere.",
        "527":"Dum quidem hercle ne minoris vendas quám ego emi, pater.",
        "528":"Tace modo: senex est quidam, qui illam mandavit mihi",
        "529":"ut emerem aut ad istanc faciem.",
        "530":"At mihi quidam adulescens, pater,",
        "531":"mandavit ad illam faciem, ita ut illaec est, emerem sibi.",
        "532":"Viginti minis opinor posse me illam vendere.",
        "533":"At ego si velim, iam dantur septem et viginti minae.",
        "534":"At ego—",
        "535":"Quin ego, inquam—",
        "536":"Ah, nescis quid dicturus sum, tace.",
        "537":"tris minas accudere etiam possum, ut triginta sient.",
        "538":"Quo vortisti?",
        "539":"Ad illum qui emit.",
        "540":"Vbinamst is homo gentium?",
        "541":"Eccillum video. iubet quínque me addere etiam nunc minas.",
        "542":"Hercle illunc divi infelicent, quisquis est.",
        "543":"Ibidem mihi",
        "544":"etiam nunc adnutat addam sex minas.",
        "545":"Septem mihi.",
        "546":"Numquam edepol me vincet hodie.",
        "547":"Commodis poscit, pater.",
        "548":"Nequiquam poscit: ego habeo.",
        "549":"At illic pollicitust prior.",
        "550":"Nihili facio.",
        "551":"Quinquaginta poscit.",
        "552":"Non centum datur.",
        "553":"potine ut ne licitere advorsum mei animi sententiam?",
        "554":"maximam hercle habebis praedam: ita ille est, quoi emitur, senex;",
        "555":"sanus non est ex amore illius. quod posces feres.",
        "556":"Certe edepol adulescens ille, cui ego emo, efflictim perit",
        "557":"eius amore.",
        "558":"Multo hercle ille magis senex, si tu scias.",
        "559":"Numquam edepol fuit neque fiet ille senex insanior",
        "560":"ex amore quam ille adulescens cui ego do hanc operam, pater.",
        "561":"Quiesce, inquam. istanc rém ego recte videro.",
        "562":"Quid ais?",
        "564":"Non ego illám mancupio accepi.",
        "565":"Sed ille illam accipiet. sine.",
        "566":"Non potes tu lege vendere illam.",
        "567":"Ego aliquid videro.",
        "568":"Post autem communest illa mihi cum álio. qui scio",
        "569":"quid sit ei animi, venirene eam velit an non velit?",
        "570":"Ego scio velle.",
        "571":"At pol ego esse credo aliquem qui non velit.",
        "572":"Quid id mea refert?",
        "573":"Quia illi suam rem esse aequomst in manu.",
        "575":"Communis mihi illa est cum illo: is hic nunc non adest.",
        "576":"Prius respondes quam rogo.",
        "577":"Prius tú emis quam vendo, pater.",
        "578":"nescio, inquam, velit ille illam necne abalienarier.",
        "579":"Quid? illi quoidam qui mandavit tibi si emetur, tum volet,",
        "580":"sí ego emo illi qui mandavit, tum ille nolet? nihil agis.",
        "581":"numquam edepol quisquam illam habebit potius quam ille quem ego volo.",
        "582":"Certumnest?",
        "583":"Censen certum esse? quin ad navem iam hinc eo,",
        "584":"ibi venibit.",
        "585":"Vin me tecum illo ire?",
        "586":"Nolo.",
        "587":"Non places.",
        "588":"Meliust te, quae sunt mandatae res tibi, praevortier.",
        "589":"Tu prohibes.",
        "590":"At me incusato: te fecisse sedulo.",
        "591":"ad portum ne bitas, dico iam tibi.",
        "592":"Auscultabitur.",
        "593":"Ibo ad portum. ne hic resciscat, cauto opust: non ipse emam,",
        "594":"sed Lysimacho amico mandabo. is se ad portum dixerat",
        "595":"ire dudum. me moror quom hic asto.—",
        "596":"Nullus sum, occidi.",
        "597":"Pentheum diripuisse aiunt Bacchas: nugas maximas",
        "598":"fuisse credo, praeut quo pacto égo divorsus distrahor.",
        "599":"cur ego vivo? cur non morior? quid mihist in vita boni?",
        "600":"certumst, ibo ad medicum atque ibi me toxico morti dabo,",
        "601":"quando id mi adimitur, qua causa vitam cupio vivere.",
        "602":"Mane, mane obsecro, Charine.",
        "603":"Quis me revocat?",
        "604":"Eutychus,",
        "605":"tuos amicus et sodalis, simul vicinus proxumus.",
        "606":"Non tu scis, quantum malarum rerum sustineam.",
        "607":"Scio;",
        "608":"omnia ego istaec auscultavi ab ostio, omnem rem scio.",
        "609":"Quid id est quod scis?",
        "610":"Tuos pater volt vendere—",
        "611":"Omnem rem tenes.",
        "612":"Tuam amicam.",
        "613":"Nimium multum scis.",
        "614":"Tuis ingratiis.",
        "615":"Plurimum tu scis. sed qui scis esse amicam illam meam?",
        "616":"Tute heri ipsus mihi narrasti.",
        "617":"Satin ut oblitus fui,",
        "618":"tibi me narravisse?",
        "619":"Hau mirumst factum.",
        "620":"Te nunc consulo.",
        "621":"responde: quo leto censes me ut peream potissimum?",
        "622":"Non taces? cave tu istuc dixis.",
        "623":"Quid vis me igitur dicere?",
        "624":"Vin patri sublinere pulchre me os tuo?",
        "625":"Sane volo.",
        "626":"Visne eam ad portum—",
        "627":"Qui potius quam voles?",
        "628":"Atque eximam",
        "629":"mulierem pretio?",
        "630":"Qui potius quam auro expendas?",
        "631":"Vnde erit?",
        "632":"Achillem orabo, aurum ut mihi det, Hector qui expensus fuit.",
        "633":"Sanun es?",
        "634":"Pol sanus si sim, non te medicum mi expetam.",
        "635":"Tanti quanti poscit, vin tanti illam emi?",
        "636":"Auctarium",
        "637":"adicito vel mille nummum plus quam poscet.",
        "638":"Iam tace.",
        "639":"sed quid ais? unde erit argentum quod des, quom poscet pater?",
        "640":"Invenietur, exquiretur, aliquid fiet; enicas.",
        "641":"Iam istuc 'aliquid fiet' metuo.",
        "642":"Quin taces?",
        "643":"Muto imperas.",
        "644":"Satin istuc mandatumst?",
        "645":"Potin ut aliud cures?",
        "646":"Non potest.",
        "647":"Bene vale.",
        "648":"Non edepol possum prius quam tu ad me redieris.",
        "649":"Melius sanus sis.",
        "650":"Vale, vince ét me serva.",
        "651":"Ego fecero.",
        "652":"domi maneto me.",
        "653":"Ergo actutum face cum praeda recipias.—",
        "654":"Amíce amico operam dedi: vicinus quod rogavit,",
        "655":"hoc emi mercimonium. mea es tu, sequere sane.",
        "656":"ne plora: nimis stulte facis, oculos corrumpis tales.",
        "657":"quin tibi quidem quod rideas magis est, quam ut lamentere.",
        "658":"Amabo ecastor, mi senex, eloquere—",
        "659":"Exquire quidvis.",
        "660":"Cur emeris me.",
        "661":"Tene ego? ut quod imperetur facias,",
        "662":"item quod tu mihi si imperes, ego faciam.",
        "663":"Facere certumst",
        "664":"pro copia et sapientia quae te velle arbitrabor.",
        "665":"Laboriosi nil tibi quicquam operis imperabo.",
        "666":"Namque edepol equidem, mi senex, non didici baiolare",
        "667":"nec pecua ruri pascere nec pueros nutricare.",
        "668":"Bona si esse vis, bene erit tibi.",
        "669":"Tum pol ego perii misera.",
        "670":"Qui?",
        "671":"Quia illim unde huc advecta sum, malis bene esse solitumst.",
        "672":"Quasi dicas nullam mulierem bonam esse.",
        "673":"Haud equidem dico,",
        "674":"nec mos meust ut praedicem quod ego omnis scire credam.",
        "675":"Oratio edepol pluris est huius quam quanti haec emptast.",
        "676":"rogare hoc unum te volo.",
        "677":"Roganti respondebo.",
        "678":"Quid ais tu? quid nomen tibi dicam esse?",
        "679":"Pasicompsae.",
        "680":"Ex forma nomen inditumst. sed quid ais, Pasicompsa?",
        "681":"possin tu, si usus venerit, subtemen tenue nere?",
        "682":"Possum.",
        "683":"Si tenue scis, scio te uberius posse nere.",
        "684":"De lanificio neminem metuo, una aetate quae sit.",
        "685":"Bonam hercle te et frugi arbitror, matura iam † inde aetate",
        "686":"quom scis facere officium tuom, mulier.",
        "687":"Pol docta didici.",
        "688":"operam accusari non sinam meam.",
        "689":"Em istaec hercle res est.",
        "690":"ovem tibi eccillam dabo, natam annos sexaginta,",
        "691":"peculiarem.",
        "692":"Mi senex, tam vetulam?",
        "693":"Generis graecist;",
        "694":"eam si curabis, perbonast, tondetur nimium scite.",
        "695":"Honoris causa quidquid est quod dabitur gratum habebo.",
        "696":"Nunc, mulier, ne tu frustra sis, mea non es, ne arbitrere.",
        "697":"Dic igitur quaeso, quoia sum?",
        "698":"Tuo ero redempta es rursum;",
        "699":"ego te redemi, ílle mecum oravit.",
        "700":"Animus rediit,",
        "701":"si mecum servatur fides.",
        "702":"Bono animo es, liberabit",
        "703":"ille te homo: ita edepol deperit, atque hodie primum vidit.",
        "704":"Ecastor iam bienniumst, quom mecum rem coe+pit.",
        "705":"nunc, quando amicum te scio esse illius, indicabo.",
        "706":"Quid ais tu? iam bienniumst, quom tecum rém habet?",
        "707":"Certo;",
        "708":"et intér nos coniuravimus, ego cum illo et ille mecum:",
        "709":"ego cum viro et ílle cum muliere, nisi cum illo aut ille mecum,",
        "710":"neuter stupri causa caput limaret.",
        "711":"Di immortales,",
        "712":"etiam cum uxore non cubet?",
        "713":"Amabo, án maritust?",
        "714":"neque est neque erit.",
        "715":"Nolim quidem. homo hercle periuravit.",
        "716":"Nullum adulescentem plus amo.",
        "717":"Puer est ille quidem, stulta.",
        "718":"nam illi quidem hau sane diust quom dentes exciderunt.",
        "719":"Quid, dentes?",
        "720":"Nihil est. sequere sis. hunc me diem unum oravit",
        "721":"ut apud me praehiberem locum, ideo quia uxor rurist.—",
        "722":"Tandem impetravi ut egomet me corrumperem:",
        "723":"emptast amica clam uxorem et clam filium.",
        "724":"certumst, antiqua recolam et servibo mihi.",
        "725":"decurso spatio breve quod vitae relicuomst",
        "726":"voluptáte, vino et amore delectavero.",
        "727":"nam hanc se bene habere aetatem nimiost aequius.",
        "728":"adulescens quom sis, tum quom est sanguis integer,",
        "729":"rei tuae quaerundae convenit operam dare;",
        "730":"demum igitur quom sis iam senex, tum in otium",
        "731":"te conloces, dum potes ames: id iam lucrumst",
        "732":"quod vivis. hoc ut dico, factis persequar.",
        "733":"interea tamen huc intro ad me invisam domum:",
        "734":"uxor me exspectat iam dudum esuriens domi;",
        "735":"iam iurgio enicabit, si intro rediero.",
        "736":"verum hercle postremo, utut est, non ibo tamen,",
        "737":"sed hunc vicinum prius conveniam quam domum",
        "738":"redeam; ut mihi aedis aliquas conducat volo,",
        "739":"ubi habitet istaec mulier. atque eccum it foras.",
        "740":"Adducam ego illum iam ad te, si convenero.",
        "741":"Me dicit.",
        "742":"Quid ais, Demipho?",
        "743":"Est mulier domi?",
        "744":"Quid censes?",
        "745":"Quid si visam?",
        "746":"Quid properas? mane.",
        "747":"Quid faciam?",
        "748":"Quod opust facto facito ut cogites.",
        "749":"Quid cogitem? equidem hercle opus hoc facto existimo,",
        "750":"ut illo íntro eam.",
        "751":"Itane vero, vervex? intro eas?",
        "752":"Quid aliud faciam?",
        "753":"Prius hoc ausculta, atque ades:",
        "754":"prius etiamst, quod te facere ego aequom censeo.",
        "755":"nam nunc si illuc intro ieris, amplecti voles,",
        "756":"confabulari atque osculari.",
        "757":"Tu quidem",
        "758":"meum animum gestas: scis quid acturus siem.",
        "759":"Pervorse facies.",
        "760":"Quodne ames—",
        "761":"Tanto minus.",
        "762":"ieiunitatis plenus, anima foetida,",
        "763":"senex hircosus tu osculere mulierem?",
        "764":"utíne adveniens vomitum excutias mulieri?",
        "765":"scio pol te amare, quom istaec praemonstras mihi.",
        "766":"Quid si igitur unum faciam hoc? si censes, coquom",
        "767":"aliquem arripiamus, prandium qui percoquat",
        "768":"apud te hic usque ad vesperum.",
        "769":"Em istuc censeo.",
        "770":"nunc tu sapienter loquere atque amatorie.",
        "771":"Quid stamus? quin ergo imus atque obsonium",
        "772":"curamus, pulchre ut simus?",
        "773":"Equidem te sequor.",
        "774":"atque hercle invenies tu locum illi, si sapis:",
        "775":"nullum hercle praeter hunc diem illa apud med erit.",
        "776":"metuo ego uxórem, cras si rure redierit",
        "777":"ne illam hic offendat.",
        "778":"Res parata est, sequere me.—",
        "779":"Súmne ego homo miser, qui nusquam bene queo quiescere?",
        "780":"si domi sum, foris est animus, sin foris sum, animus domist.",
        "781":"ita mi in pectore atque in corde facit amor incendium:",
        "782":"ni ex oculis lacrumae defendant, iam ardeat credo caput.",
        "783":"spem teneo, salutem amisi; redeat an non, nescio:",
        "784":"si opprimit pater quod dixit, exsulatum abiit salus;",
        "785":"sin sodalis quod promisit fecit, non abiit salus.",
        "786":"sed tamen dem si podagrosis pedibus esset Eutychus,",
        "787":"iam a portu rediisse potuit. id illi vitium maxumumst,",
        "788":"quod nimis tardus est advorsum mei animi sententiam.",
        "789":"sed in est, quem currentem video? ípsus est. ibo obviam.",
        "790":"nunc, quod restat, ei disperii: voltus neutiquam huius placet;",
        "791":"tristis incédit (pectus ardet, haereo), quassat caput.",
        "792":"Eutyche.",
        "793":"Eu, Charine.",
        "794":"Prius quam recipias anhelitum,",
        "795":"uno verbo eloquere: ubi égo sum? hicine an apud mortuos?",
        "796":"Neque apud mortuos neque hic es.",
        "797":"Salvos sum, immortalitas",
        "798":"mihi data est: hic emit illam, pulchre os sublevit patri.",
        "799":"impetrabilior qui vivat nullus est. dice, obsecro:",
        "800":"si neque hic neque Acherunti sum, úbi sum?",
        "801":"Nusquam gentium.",
        "802":"Disperii, illaec interemit me modó oratio.",
        "803":"Odiosast oratio, cum rém agas longinquom loqui.",
        "804":"Quidquid est, ad capita rerum perveni.",
        "805":"Primum omnium:",
        "806":"periimus.",
        "807":"Quin tu illud potius nuntias quod nescio?",
        "808":"Mulier alienata est abs te.",
        "809":"Eutyché, capital facis.",
        "811":"Quia aequalem et sodalem, liberum civem, enicas.",
        "812":"Ne di sierint.",
        "813":"Demisisti gladium in iugulum: iam cadam.",
        "814":"Quaeso hercle, animum ne desponde.",
        "815":"Nullust quem despondeam.",
        "816":"loquere porro aliam malam rem. cui est empta?",
        "817":"Nescio.",
        "818":"iam addicta atque abducta erat, quom ad portum venio.",
        "819":"Vae mihi,",
        "820":"montis tu quidem mali in me ardentis iam dudum iacis.",
        "821":"perge, excrucia, carnufex, quandoquidem occepisti semel.",
        "822":"",
        "823":"Non tibi istuc mágis dividiaest, quam mihí hodie fuit.",
        "824":"Dic, quis emit?",
        "825":"Nescio hercle.",
        "826":"Em istúcinest operam dare",
        "827":"bonum sodalem?",
        "828":"Quid me facere vis?",
        "829":"Idem quod me vides,",
        "830":"ut pereas. quin percontatu's percontatus es , hominis quae facies foret",
        "831":"qui illam emisset: eo si pacto posset indagarier",
        "832":"mulier? heu me miserum.",
        "833":"Flere omitte, istuc quod nunc agis.",
        "834":"Quid ego feci?",
        "835":"Perdidisti me et fidem mecum tuam.",
        "836":"Di sciunt culpam meam istanc non esse ullam.",
        "837":"Eugepae,",
        "838":"deos absentis testis memoras: quí ego istuc credam tibi?",
        "839":"Quia tibi in manu est quod credas, ego quod dicam, id mi in manust.",
        "840":"De istac ré argutus es, ut par pari respondeas,",
        "841":"ad mandata claudus caecus mutus mancus debilis.",
        "842":"promittebas te os sublinere meo patri: egomet credidi",
        "843":"homini docto rem mandare, is lapidi mando maximo.",
        "844":"Quid ego facerem?",
        "845":"Quid tu faceres? men rogas? requireres,",
        "846":"rogitares quis esset aut unde esset, qua prosapia,",
        "847":"civisne esset an peregrinus.",
        "848":"Civem esse aibant Atticum.",
        "849":"Vbi habitaret invenires saltem, si nomen nequis.",
        "850":"Nemo aiebat scire.",
        "851":"At saltem hóminis faciem exquireres.",
        "852":"Feci.",
        "853":"Qua forma esse aiebant igitur ?",
        "854":"Ego dicam tibi:",
        "855":"canum, varum, ventriosum, bucculentum, breviculum,",
        "856":"subnigris oculis, oblongis malis, pansam aliquantulum.",
        "857":"Non hominem mihi, sed thensaurum nescio quem memoras mali.",
        "858":"numquid est quod dicas aliud de illo?",
        "859":"Tantum, quod sciam.",
        "860":"Edepol ne ille oblongis malis mihi dedit magnum malum.",
        "861":"non possum durare, certumst exulatum hinc ire me.",
        "862":"sed quam capiam civitatem, cogito, potissimum:",
        "863":"Megares, Eretriam, Corinthum, Chalcidem, Cretam, Cyprum,",
        "864":"Sicyonem, Cnidum, Zacynthum, Lesbiam, Boeotiam.",
        "865":"Cur istuc coeptas consilium?",
        "866":"Quia enim me adflictat amor.",
        "867":"Quid tu ais? quid cum illuc, quo nunc ire paritas, veneris,",
        "868":"sí ibi amare forte occipias atque item eius sit inopia,",
        "869":"iam inde porro aufugies, deinde item illinc, sí item evenerit?",
        "870":"quis modus tibi exílio tandem eveniet, qui finis fugae?",
        "871":"quae patria aut domus tibi stabilis esse poterit? dic mihi.",
        "872":"cedo, si hac urbe abis, amorem te hic relicturum putas?",
        "873":"si id fore ita sat animo acceptum est, certum id, pro certo si habes,",
        "874":"quanto te satiust rus aliquo abire, ibi esse, ibi vivere",
        "875":"adeo dum illius te cupiditas atque amor missum facit?",
        "876":"Iam dixisti?",
        "877":"Dixi.",
        "878":"Frustra dixti. hoc mihi certissumumst.",
        "879":"eo domum, patrem atque matrem ut meos salutem, postea",
        "880":"clam patrem patria hac effugiam, aut aliquid capiam consili.—",
        "881":"Vt corripuit se repente atque abiit. heu misero mihi,",
        "882":"si ille abierit, mea factum omnes dicent esse ignavia.",
        "883":"certumst praeconum iubere iam quantum est conducier,",
        "884":"qui illam investigent, qui inveniant. post ad praetorem ilico",
        "885":"ibo, orabo, ut conquaestores det mi in vicis omnibus;",
        "886":"nam mihi nil relicti quicquam áliud iam esse intellego.—",
        "887":"Quoniam a viro ad me rus advenit nuntius,",
        "888":"rus non iturum, feci ego ingenium meum,",
        "889":"reveni, ut illum persequar qui me fugit.",
        "890":"sed anum non video consequi nostram Syram.",
        "891":"atque eccam incedit tandem. quin is ocius?",
        "892":"nequeo mecastor, tantum hoc onerist quod fero.",
        "893":"Quid oneris?",
        "894":"Annos octoginta et quattuor;",
        "895":"et eodem accedit servitus, sudor, sitis:",
        "896":"simul haec quae porto deprimunt.",
        "897":"Aliquid cedo",
        "898":"qui hánc vicini nostri áram augeam.",
        "899":"da sane hanc virgam lauri. abi tu intro.",
        "900":"Eo.—",
        "901":"Apollo, quaeso te, ut des pacem propitius,",
        "902":"salutem et sanitatem nostrae familiae,",
        "903":"meoque ut parcas gnato pace propitius.",
        "904":"Disperii, perii misera, vae miserae mihi.",
        "905":"Satin tu sana es, obsecro? quid eiulas?",
        "906":"Dorippa, mea Dorippa.",
        "907":"Quid clamas, obsecro?",
        "908":"Nescio quaest mulier intus hic in aedibus.",
        "909":"Quid, mulier?",
        "910":"Mulier meretrix.",
        "911":"Veron serio?",
        "912":"Nimium scis sapere, ruri quae non manseris.",
        "913":"quamvis insipiens poterat persentiscere",
        "914":" ",
        "915":"illam esse amicam tui viri bellissumi.",
        "916":"Credo mecastor.",
        "917":"Ei hac mecum, ut videas semul",
        "918":"tuam Alcumenam paelicem, Iuno mea.—",
        "919":"Ecastor vero istuc eo quantum potest.—",
        "920":"Parumne ést malai rei, quod amat Demipho,",
        "921":"ni sumptuosus insuper etiam siet?",
        "922":"decem sí vocasset summos ad cenam viros,",
        "923":"nimium obsonavit. sed coquos, quasi in mari",
        "924":"solét hortator remiges hortarier,",
        "925":"ita hortabatur. egomet conduxi coquom.",
        "926":"sed eum demiror non venire, ut iusseram.",
        "927":"sed quinam hinc a nobis exit? aperitur foris.",
        "928":"Miserior mulier me nec fiet, nec fuit,",
        "929":"tali viro quae nupserim. heu miserae mihi.",
        "930":"em quoi te et tua, quae tu habeas, commendes viro,",
        "931":"em quoi decem talenta dotis detuli,",
        "932":"haec ut viderem, ut ferrem has contumelias.",
        "933":"Perii hercle, rure iam rediit uxor mea:",
        "934":"vidisse credo mulierem in aedibus.",
        "935":"sed quae loquatur exaudire hinc non queo.",
        "936":"accedam propius.",
        "937":"Vae miserae mi.",
        "938":"Immo mihi.",
        "939":"Disperii.",
        "940":"Equidem hercle oppido perii miser.",
        "941":"vidit. ut te omnes, Demipho, di perduint.",
        "942":"Pol hoc est, ire quod rus meus vir noluit.",
        "943":"Quid nunc ego faciam nisi uti ádeam atque adloquar?",
        "944":"iubet salvere suos vir uxorem suam.",
        "945":"urbani fiunt rustici?",
        "946":"Pudicius",
        "947":"faciunt, quam ílli qui non fiunt rustici.",
        "948":"Num quid delinquont rustici?",
        "949":"Ecastor minus",
        "950":"quam urbani, et multo minus mali quaerunt sibi.",
        "951":"Quid autem urbani deliquerunt? dic mihi,",
        "952":"cupio hercle scire.",
        "953":"Sed tu me temptas sciens.",
        "954":"quoia illa mulier intust?",
        "955":"Vidistine eam?",
        "956":"Vidi.",
        "957":"Quoia ea sit rogitas?",
        "958":"Resciscam tamen.",
        "959":"Vin dicam quoiast? illa—illa edepol—vae mihi,",
        "960":"nescio quid dicam.",
        "961":"Haeres.",
        "962":"Haud vidi magis.",
        "963":"Quin dicis?",
        "964":"Quin si liceat—",
        "965":"Dictum oportuit.",
        "966":"Non possum, ita instas; urges quasi pro noxio.",
        "967":"Scio, innóxiu's innoxius es .",
        "968":"Audacter quam vis dicito.",
        "969":"Dic igitur.",
        "971":"At qui dicundum est tamen.",
        "972":"Illast—etiam vis nomen dicam?",
        "973":"Nihil agis,",
        "974":"manufesto teneo in noxia.",
        "975":"Qua noxia?",
        "976":"ista quidem illa est.",
        "977":"Quae illa est?",
        "978":"Illa—",
        "979":"†Iohia",
        "980":"Iam—si nihil usus esset, iam non dicerem.",
        "981":"Non tu scis quae sit illa?",
        "982":"Immo iam scio:",
        "983":"de istac sum iudex captus.",
        "984":"Iudex? iam scio:",
        "985":"nunc tu in consilium istam advocavisti tibi.",
        "986":"Immo sic: séquestro mihi datast.",
        "987":"Intellego.",
        "988":"Nihil hercle istius quicquam est.",
        "989":"Numero purigas.",
        "990":"Nimium negoti repperi. enim vero haereo.",
        "991":"Agite ite actutum, nam mi amatori seni",
        "992":"coquendast cena. átque, quom recogito,",
        "993":"nobis coquendast, non quoi con ducti sumus.",
        "994":"nam quí amat quod amat sí habet, id habet pro cibo:",
        "995":"videre, amplecti, ósculari, álloqui;",
        "996":"sed nos confido onustos redituros domum.",
        "997":"ite hac. sed eccum qui nos conduxit senex.",
        "998":"Ecce autem perii, coquos adest.",
        "999":"Advenimus.",
        "1000":"Abi.",
        "1001":"Quid, abeam?",
        "1002":"St, abi.",
        "1003":"Abeam?",
        "1005":"Non estis cenaturi?",
        "1006":"Iam saturi sumus.",
        "1007":"Sed—",
        "1008":"Intérii.",
        "1009":"Quid ais tu? etiamne haec illi tibi",
        "1010":"iusserunt ferri, quos inter iudex datu's datus es ?",
        "1011":"Haecin tua est amica, quam dudum mihi",
        "1012":"te amare dixti, quom obsonabas?",
        "1013":"Non taces?",
        "1014":"Satis scítum filum mulieris. verum hercle anet.",
        "1015":"Abin díerectus?",
        "1016":"Haud malast.",
        "1017":"At tu malu's malus es .",
        "1018":"Scitam hercle opinor concubinam hanc.",
        "1019":"Non abis?",
        "1020":"non ego sum qui te dudum conduxi.",
        "1022":"immo hercle tu istic ipsus.",
        "1023":"Vae misero mihi.",
        "1024":"Nempe uxor rurist tua, quam dudum dixeras",
        "1025":"te odisse aeque atque anguis.†",
        "1026":"Egone istuc dixi tibi?",
        "1027":"Mihi quidem hercle.",
        "1028":"Ita me amabit Iuppiter,",
        "1029":"uxor, ut ego illud numquam dixi.",
        "1030":"Etiam negas?",
        "1031":"palam istaec fiunt, te me odisse.",
        "1032":"Quin nego.",
        "1033":"Non, non te odisse aiebat, sed uxorem suam;",
        "1034":"et uxórem suam ruri esse aiebat.",
        "1035":"Haec east.",
        "1036":"quid mihi molestu's molestus es ?",
        "1037":"Quia novisse me negas;",
        "1038":"nisi metuis tu istanc.",
        "1039":"Sapio, nam mihi unicast.",
        "1040":"Vin me experiri?",
        "1042":"Mercedem cedo.",
        "1043":"Cras petito; dabitur. nunc abi.",
        "1044":"Heu miserae mihi.",
        "1045":"Nunc ego verum illud verbum esse experior vetus:",
        "1046":"aliquid mali esse propter vicinum malum.",
        "1047":"Cur hic astamus? quin abimus? incommodi",
        "1048":"si quid tibi evénit, id non est culpa mea.",
        "1049":"Quin me eradicas miserum.",
        "1050":"Scio iam quid velis:",
        "1051":"nempe me hínc abire vis.",
        "1052":"Volo inquam.",
        "1053":"Abibitur.",
        "1054":"drachmam dato.",
        "1055":"Dabitur.",
        "1056":"Dari ergo sis iube.",
        "1057":"dari pótest interea dum illi ponunt.",
        "1058":"Quin abis?",
        "1059":"potine ut molestus ne sis?",
        "1060":"Agite apponite",
        "1061":"obsonium istuc ante pedes illi seni.",
        "1062":"haec vasa aut mox aut cras iubebo abs te peti",
        "1063":"sequimíni.—",
        "1064":"Fortasse te illum mirari coquom,",
        "1065":"quod venit atque haec attulit. dicam quid est.",
        "1066":"Non miror si quid damni facis aut flagiti.",
        "1067":"nec pol ego patiar, sic me nuptam tam male",
        "1068":"measque in aedis sic scorta obductarier.",
        "1069":"Syra, i, rogato meum patrem verbis meis,",
        "1070":"ut veniat ad me iam simul tecum.—",
        "1072":"Nescis negoti quid sit, uxor, obsecro.",
        "1073":"conceptis verbis iam iusiurandum dabo,",
        "1074":"me numquam quicquam cum illa—iamne abiit Syra?",
        "1075":"perii hercle. ecce autem haec abiit. vae misero mihi.",
        "1076":"at te, vicine, di deaeque perduint,",
        "1077":"cum tua amíca cumque amationibus.",
        "1078":"suspicione implevit me indignissime,",
        "1079":"concivit hostis dómi: uxór acerrumast.",
        "1080":"ibo ad forum atque haec Demiphoni éloquar,",
        "1081":"me istanc capillo protracturum esse in viam,",
        "1082":"nisi hinc abducit quo volt ex hisce aedibus.",
        "1083":"uxor, heus uxor, quamquam tu irata es mihi,",
        "1084":"iubeas, si sapias, haec intró auferrier:",
        "1085":"eadem licebit mox cenare rectius.—",
        "1086":"Era quo me misit, ad patrem, non est domi:",
        "1087":"rus abiisse aibant. nunc domum renuntio.",
        "1088":"Defessus sum urbem totam pervenarier:",
        "1089":"nihil investigo quicquam de illa muliere.",
        "1090":"sed mater rure rediit, nam video Syram",
        "1091":"astare ante aedis. Syra.",
        "1092":"Quis est qui me vocat?",
        "1093":"Erus atque alumnus tuos sum.",
        "1094":"Salve, alumne mi .",
        "1095":"Iam mater rure rediit? responde mihi.",
        "1096":"Sua quidem salute ac familiai maxuma.",
        "1097":"Quid istúc negotist?",
        "1098":"Tuos pater bellissumus",
        "1099":"amicam adduxit intro in aedis.",
        "1100":"Quo modo?",
        "1101":"Adveniens mater rure eam offendit domi.",
        "1102":"Pol haud censebam istarum esse operarum patrem.",
        "1103":"etiam nunc mulier intust?",
        "1104":"Etiam.",
        "1105":"Sequere me.—",
        "1106":"Ecastor lege dura vivont mulieres",
        "1107":"multoque iniquiore miserae quam viri.",
        "1108":"nam si vir scortum duxit clam uxorem suam,",
        "1109":"id si rescivit uxor, impunest viro;",
        "1110":"uxor virum si clam domo egressa est foras,",
        "1111":"viro fit causa, exigitur matrimonio.",
        "1112":"utinam lex esset eadem quae uxori est viro;",
        "1113":"nam uxor contenta est, quae bona est, uno viro:",
        "1114":"qui minus vir una uxore contentus siet?",
        "1115":"ecastor faxim, si itidem plectantur viri,",
        "1116":"si quis clam uxorem duxerit scortum suam,",
        "1117":"ut illae éxiguntur quae in se culpam commerent,",
        "1118":"plures viri sint vidui quam nunc mulieres.—",
        "1119":"Límen superum ínferumque, salve, simul autem vale:",
        "1120":"hunc hodie postremum extollo mea domo patria pedem.",
        "1121":"usus, fructus, victus, cultus iam mihi harunc aedium",
        "1122":"interemptust, interfectust, alienatust. occidi.",
        "1123":"di penates meum parentum, familiai Lar pater,",
        "1124":"vobis mando, meum parentum rem bene ut tutemini.",
        "1125":"ego mihi alios deos penatis persequar, alium Larem,",
        "1126":"aliam urbem, aliam civitatem: ab Atticis abhorreo;",
        "1127":"nám ubi mores deteriores increbrescunt in dies,",
        "1128":"ubi qui amici, qui infideles sint nequeas pernoscere",
        "1129":"ubique id eripiatur, animo tuo quod placeat maxume,",
        "1130":"ibi quidem si regnum detur, non cupita est civitas.",
        "1131":"Divom atque hominum quae spectatrix atque era eadem es hominibus,",
        "1132":"spem speratam quom obtulisti hanc mihi, tibi grates ago.",
        "1133":"ecquisnam deus est, qui mea nunc laetus laetitia fuat?",
        "1134":"domi erát quod quaeritabam: sex sodales repperi,",
        "1135":"vitam, amícitiam, civitátem, laetitiam, ludum, iocum;",
        "1136":"eorum inventu res simitu pessumas pessum dedi,",
        "1137":"iram, inimicitiam, maerorem, lacrumas, exilium, inopiam",
        "1138":"solitudinem, stultitiam, exitium, pertinaciam .",
        "1139":"date, di, quaeso conveniundi mi eius celerem copiam.",
        "1140":"Apparatus sum ut videtis: abicio superbiam;",
        "1141":"egomet mihi comes, calator, equos, agaso, ármiger,",
        "1142":"egomet sum mihi imperator, idem egomet mihi oboedio,",
        "1143":"egomet mihi fero quod usust. o Cupido, quantus es.",
        "1144":"nam tu quemvis confidentem facile tuis factis facis,",
        "1145":"eundem ex confidente actutum diffidentem denuo.",
        "1146":"Cogito quonam égo illum curram quaeritatum.",
        "1147":"Certa res",
        "1148":"me usque quaerere illam, quoquo hínc abductast gentium;",
        "1149":"neque mihi ulla obsistet amnis nec mons neque adeo mare,",
        "1150":"nec calor nec frigus metuo neque ventum neque grandinem;",
        "1151":"imbrem perpetiar, laborem sufferam, solem, sitim;",
        "1152":"non concedam neque quiescam úsquam noctu neque dius",
        "1153":"prius profecto quam aut amicam aut mortem investigavero.",
        "1154":"Nescio quóia vox ad aures mi advolavit.",
        "1155":"Invoco",
        "1156":"vos, Lares viales, ut me bene tutetis.",
        "1157":"Iuppiter,",
        "1158":"estne illic Charinus?",
        "1159":"Cives, bene valete.",
        "1161":"sta, Charine.",
        "1162":"Qui me revocat?",
        "1163":"Spes, Salus, Victoria.",
        "1164":"Quid me voltis?",
        "1165":"Ire tecum.",
        "1166":"Alium comitem quaerite,",
        "1167":"non amittunt hi me comites qui tenent.",
        "1168":"Qui sunt ei?",
        "1169":"Cura, miseria, aegritudo, lacrumae, lamentatio.",
        "1170":"Repudia istos comites atque hoc respice et revortere.",
        "1171":"Siquidem mecum fabulari vis, subsequere.",
        "1172":"Sta ilico.",
        "1173":"Male facis, properantem qui me commorare. sol abit.",
        "1174":"Si huc item properes ut istuc properas, facias rectius:",
        "1175":"huc secundus ventus nunc est; cape modo vorsoriam:",
        "1176":"hic favonius serenust, istic auster imbricus;",
        "1177":"hic facit tranquillitatem, iste omnis fluctus conciet.",
        "1178":"recipe te ad terram, Charine, huc. nonne ex advorso vides,",
        "1179":"nubis atra imberque ut instat? aspice ad sinisteram,",
        "1180":"caelum ut est splendore plenum atque ut dei is tuc vorti iubent ?",
        "1181":"Religionem illic mi obiecit: recipiam me illuc.",
        "1182":"Sapis.",
        "1183":"o Charine, contra pariter fer gradum et confer pedem,",
        "1184":"porge bracchium.",
        "1185":"Prehende. iam tenes?",
        "1186":"Teneo.",
        "1187":"Tene.",
        "1188":"Quo nunc ibas?",
        "1189":"Exulatum.",
        "1190":"Quid ibi faceres?",
        "1191":"Quod miser.",
        "1192":"Ne pave, restituam iam ego te in gaudio antiquo ut sies.",
        "1193":"maxime quod vis audire, id audies, quod gaudeas",
        "1194":"sta ilico, amicus aduenio multum beneuolens .",
        "1195":"tuam amicam—",
        "1197":"Vbi sit ego scio.",
        "1198":"Tune, obsecro?",
        "1199":"Sanam et salvam.",
        "1200":"Vbi eam salvam?",
        "1201":"Ego scio.",
        "1202":"Ego me mavelim.",
        "1203":"Potin ut animo sis tranquillo?",
        "1204":"Quid si mi animus fluctuat?",
        "1205":"Ego istum in tranquillo quieto tuto sistam: ne time.",
        "1206":"Obsecro te, loquere propere ubi sit, ubi eam videris.",
        "1207":"quid taces? dic. enicas me miserum tua reticentia.",
        "1208":"Non longe hinc abest a nobis.",
        "1209":"Quin ergo commostras, si vides?†",
        "1210":"Non video hercle nunc, sed vidi modo.",
        "1211":"Quin égo videam facis?",
        "1212":"Faciam.",
        "1213":"Longum istuc amantist.",
        "1214":"Etiam metuis? omnia",
        "1215":"commonstrabo. amicior mihi nullus vivit atque is est",
        "1216":"qui illam habet, neque est quoi magis me vélle melius aequóm siet.",
        "1217":"Non curo istunc, de illa quaero.",
        "1218":"De illa ergo ego dico tibi.",
        "1219":"sane hoc non in mentem venit dudum, ut ubi sit dicerem .",
        "1220":"Dic igitur, ubi illa est?",
        "1221":"In nostris aedibus.",
        "1222":"Aedis probas,",
        "1223":"si tu vera dicis; pulchre aédificatas arbitro.",
        "1224":"sed qui ego istúc credam? vidistin an de audito nuntias?",
        "1225":"Egomet vidi.",
        "1226":"Quis eam adduxit ad vos?",
        "1227":"Vt inique rogas.",
        "1228":"quid tua refert, qui cum istac venerit?",
        "1229":"Dum istic siet.",
        "1230":"vera dicis?",
        "1231":"Nil, Charine, te quidem quicquam pudet;",
        "1232":"est profecto.",
        "1233":"Opta ergo ob istunc nuntium quid vis tibi.",
        "1234":"Quid si optabo?",
        "1235":"Deos orato ut eius faciant copiam.",
        "1236":"Derides.",
        "1237":"Servata res est demum, si illam videro.",
        "1238":"sed quin ornatum hunc reicio? heus, aliquis actutum huc foras",
        "1239":"exite illinc, pallium mi ecferte.",
        "1240":"Em, nunc tu mihi places.",
        "1241":"Optume advenis, pueré, cape chlamydem atque istic sta ilico,",
        "1242":"ut, si haec non sint vera, inceptum hoc itiner perficere exsequar.",
        "1243":"Non mihi credis?",
        "1244":"Omnia equidem credo quae dicis mihi.",
        "1245":"sed quin intro ducis me ad eam, ut videam?",
        "1246":"Paulisper mane.",
        "1247":"Quid, manebo?",
        "1248":"Tempus non est intro eundi.",
        "1249":"Enicas.",
        "1250":"Non opus est, inquam, nunc intro te ire.",
        "1251":"Responde mihi,",
        "1252":"qua causa?",
        "1253":"Operae non est.",
        "1254":"Cur?",
        "1255":"Quia non est illi commodum.",
        "1256":"Itane? commodum illi non est, quae me amat, quam ego contra amo?",
        "1257":"omnibus hic ludificatur me modis. ego stultior,",
        "1258":"qui isti credam. commoratur. chlamydem sumam denuo.",
        "1259":"Mane parumper atque haec audi.",
        "1260":"Cape sis, puere, hoc pallium.",
        "1261":"Mater irata est patri vehementer, quia scortum sibi",
        "1262":"ob oculos adduxerit in aedis, dum ruri ipsa abest:",
        "1263":"suspicatur illam amicam esse illi.",
        "1264":"Sonam sustuli.",
        "1265":"Eam rem nunc exquirit intus.",
        "1266":"Iam machaerast in manu.",
        "1267":"Nam si eo ted intro ducam—",
        "1268":"Tollo ampullam atque hinc eo.",
        "1269":"Mane, mane, Charine.",
        "1270":"Erras, me decipere haud potes.",
        "1271":"Neque edepol volo.",
        "1272":"Quín tu ergo itiner exsequi meum me sinis?",
        "1273":"Non sino.",
        "1274":"Egomet me moror. tu puere, abi hinc intro ocius.",
        "1275":"iam in currum escendi, iam lora ín manus cepi meas.",
        "1276":"Sanus non es.",
        "1277":"Quin, pedes, vos in curriculum conicitis",
        "1278":"in Cyprum recta, quandoquidem pater mihi exilium parat?",
        "1279":"Stultus es, noli istuc quaeso dicere.",
        "1280":"Certum exsequist,",
        "1281":"operam ut sumam ad pervestigandum, ubi sit illaec.",
        "1282":"Quin domist.",
        "1283":"Nam hic quod dixit, id mentitust.",
        "1284":"Vera dixi equidem tibi.",
        "1285":"Iam Cyprum veni.",
        "1286":"Quin sequere, ut illam videas quam expetis.",
        "1287":"Percontatus non inveni.",
        "1288":"Matris iam iram neglego.",
        "1289":"Porro proficiscor quaesitum. nunc perveni Chalcidem;",
        "1290":"video ibi hospitem Zacyntho, dico quid eo advenerim,",
        "1291":"rogito quis eam vexerit, quis habeat si íbi indaudiverit.",
        "1292":"Quin tu istas omittis nugas ac mecum huc intro ambulas?",
        "1293":"Hospes respondit, Zacynthi ficos fieri non malas.",
        "1294":"Nil mentitust.",
        "1295":"Sed de amica se indaudivisse autumat,",
        "1296":"hic Athenis esse.",
        "1297":"Calchas iste quidem Zacynthiust.",
        "1298":"Navem conscendo, proficiscor ilico. iam sum domi,",
        "1299":"iam redii ex exilio. salve, mi sodalis Eutyche:",
        "1300":"ut valuisti? quid parentes mei? valent mater pater?",
        "1301":"bene vocas, benigne dicis: cras apud te, nunc domi.",
        "1302":"sic decet, sic fieri oportet.",
        "1303":"†Eloque ni somnias.",
        "1304":"hic homo non sanust.",
        "1305":"Medicari amicus quin properas mihi ?",
        "1306":"Sequere sis.",
        "1307":"Sequor.",
        "1308":"Clementer quaeso, calces deteris.",
        "1309":"audin tu?",
        "1310":"Iam dudum audivi.",
        "1311":"Pacem componi volo",
        "1312":"meo patri cum matre: nam nunc est irata—",
        "1313":"I modo.",
        "1314":"Propter istanc.",
        "1316":"Ergo cura.",
        "1317":"Quin tu ergo i modo.",
        "1318":"tam propitiam reddam, quam quom propitiast Iuno Iovi.—",
        "1319":"Quasi tu numquam quicquam adsimile húius facti feceris.",
        "1320":"Edepol numquam; cavi ne quid facerem. vix vivo miser.",
        "1321":"nam mea uxor propter illam tota in fermento iacet.",
        "1322":"At ego expurigationem habebo, ut ne suscenseat.",
        "1323":"Sequere me. sed exeuntem filium video meum.",
        "1324":"Ad patrem ibo, ut matris iram sibi esse sedatam sciat.",
        "1325":"iam redeo.",
        "1326":"Placet principium. quid agis? quid fit, Eutyche?",
        "1327":"Optima opportunitate ambo advenistis.",
        "1328":"Quid rei est?",
        "1329":"Vxor tíbi placida ét placatast. cette dextras nunciam.",
        "1330":"Di me servant.",
        "1331":"Tibi amicam ésse nullam nuntio.",
        "1332":"Di te perdant. quid negotist nam, quaeso, istuc?",
        "1333":"Eloquar.",
        "1334":"animum advortite igitur ambo.",
        "1335":"Quin tibi ambo operam damus.",
        "1336":"Qui bono sunt genere nati, si sunt ingenio malo,",
        "1337":"suapte culpa genere sapiunt, genus ingenio ímprobant.",
        "1338":"Verum hic dicit.",
        "1339":"Tibi ergo dicit.",
        "1340":"Eo illud est verum magis.",
        "1341":"nam te istac aetate haud aequom filio fuerat tuo",
        "1342":"adulescenti amanti amicam eripere emptam argento suo.",
        "1343":"Quid tu ais? Charini amicast illa?",
        "1344":"Vt dissimulat malus.",
        "1345":"Ille quidem illam sese ancillam matri emisse dixerat.",
        "1346":"Propterea igitur tu mercatu's mercatus es , novos amator, vetus puer?",
        "1347":"Optume hercle, perge tú , ego ádsistam hinc altrinsecus.",
        "1348":"quibus est dictis dignus, usque oneremus ambo.",
        "1349":"Nullus sum.",
        "1350":"Filio suo qui innocenti fecit tantam iniuriam.",
        "1351":"Quem quidem hercle ego, in exilium cum iret, redduxi domum;",
        "1352":"nam ibat exulatum.",
        "1353":"An abiit?",
        "1354":"Etiam loquere, larua?",
        "1355":"temperare istac aetate istis decebat artibus.",
        "1356":"Fateor, deliqui profecto.",
        "1358":"vacuom esse istac ted aetate hís decebat noxiis.",
        "1359":"itidem ut tempus anni, aetatem aliam áliud factum condecet;",
        "1360":"nam si istuc ius est, senecta aetate scortari senes,",
        "1361":"ubi locist res summa nostra publica?",
        "1362":"Ei, perii miser.",
        "1363":"Adulescentes rei agendae isti magis solent operam dare.",
        "1364":"Iam obsecro hercle vobis habete cum porcis, cum fiscina.",
        "1365":"Redde illi.",
        "1366":"Sibi habeat, iam ut volt per me sibi habeat licet.",
        "1367":"Temperi edepol, quoniam ut aliter facias non est copia.",
        "1368":"Supplici sibi sumat quid volt ipse ob hanc iniuriam,",
        "1369":"modo pacem faciatis oro, ut ne mihi iratus siet.",
        "1370":"si hercle scivissem sive adeo ioculo dixisset mihi,",
        "1371":"se illam amare, numquam facerem ut illam amanti abducerem.",
        "1372":"Eutyche, ted oro, sodalis eius es, sérva et subveni:",
        "1373":"hunc senem para me clientem; memorem dices benefici.",
        "1374":"Ora ut ignoscat delictis tuis atque adulescentiae.",
        "1375":"Pergin tu autem? heia, superbe invehere. spero ego mihi quoque",
        "1376":"tempus tale eventurum, ut tibi gratiam referam parem.",
        "1377":"Missas iam égo istas artis feci.",
        "1378":"Et quidem ego dehinc iam.",
        "1379":"Nihil agis :",
        "1380":"consuetudine animus rursus te huc inducet.",
        "1381":"Obsecro,",
        "1382":"satis iam ut habeatís. quin loris caedite etiam, si lubet.",
        "1383":"Recte dicis. sed istuc uxor faciet, quom hoc resciverit.",
        "1384":"Nihil opust resciscat.",
        "1385":"Quid istic? non resciscet, ne time.",
        "1386":"eamus intro, non utibilest hic locus, factis tuis,",
        "1387":"dum memoramus, arbitri ut sint qui praetereant per vias.",
        "1388":"Hercle qui tu recte dicis: eadem brevior fabula",
        "1389":"erit. eamus.",
        "1390":"Hic est intus filius apud nos tuos.",
        "1391":"Optumest. illac per hortum nos domum transibimus.",
        "1392":"Eutyche, hanc volo prius rém agi, quam meum intró refero pedem.",
        "1393":"Quid istuc est?",
        "1394":"Suam quisque homo rem meminit. responde mihi:",
        "1395":"certon scis non suscensere mihi tuam matrem?",
        "1396":"Scio.",
        "1397":"Vide.",
        "1398":"Mea fide.",
        "1399":"Satis habeo. sed quaeso hercle, etiam vide.",
        "1401":"Immo credo, sed tamen metuo miser.",
        "1402":"Eamus intro.",
        "1403":"Immo dicamus senibus legem censeo,",
        "1404":"prius quam abeámus, qua se lege teneant contentique sint.",
        "1405":"annos gnatus sexaginta quí erit, si quem scibimus",
        "1406":"si maritum sive hercle adeo caelibem scortarier,",
        "1407":"cúm eo nos hac lege agemus: inscitum arbitrabimur,",
        "1408":"et per nos quidem hercle egebit qui suom prodegerit.",
        "1409":"neu quisquam posthac prohibeto ádulescentem filium",
        "1410":"quin amet et scortum ducat, quod bono fiat modo;",
        "1411":"siquis prohibuerit, plus perdet clam qua si praehibuerit palam.",
        "1412":"haec adeó ut ex hac nocte primum lex teneat senes.",
        "1413":"bene valete; atque, adulescentes, haec si vobis lex placet,",
        "1414":"ob senum hercle industriam vos aequom est clare plaudere."
    },
    "edition":"Plautus, Titus Maccius, creator; Leo, Friedrich, 1851-1914, editor",
    "englishTitle":"Mercator",
    "source":"Perseus Digital Library",
    "originalTitle":"Mercator",
    "original-urn":"urn:cts:latinLit:phi0119.phi011.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0119.phi011.perseus-lat2-simple"
}