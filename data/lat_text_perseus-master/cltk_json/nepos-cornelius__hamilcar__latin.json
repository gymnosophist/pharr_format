{
    "meta":"chapter-section",
    "author":"nepos, cornelius.",
    "text":{
        "0":{
            "0":"Hamilcar, Hannibalis filius, cognomine Barca, Karthaginiensis, primo Poenico bello, sed\n temporibus extremis, admodum adulescentulus in Sicilia praeesse coepit exercitui. ",
            "1":" cum ante eius adventum et mari et terra male res gererentur\n Karthaginiensium, ipse ubi affuit, numquam hosti cessit neque locum nocendi dedit, saepeque\n e contrario occasione data lacessivit semperque superior discessit. quo facto, cum paene\n omnia in Sicilia Poeni amisissent, ille Erycem sic defendit, ut bellum eo loco gestum non\n videretur. ",
            "2":" interim Karthaginienses classe apud insulas\n Aegates a Gaio C. Lutatio, consule Romanorum, superati statuerunt belli\n facere finem eamque rem arbitrio permiserunt Hamilcaris. ille etsi flagrabat bellandi\n cupiditate, tamen paci serviundum putavit, quod patriam exhaustam sumptibus diutius\n calamitates belli ferre non ",
            "3":" posse intellegebat, sed ita ut\n statim mente agitaret, si paulum modo res essent refectae, bellum renovare Romanosque armis\n persequi, donicum aut virtute vicissent aut victi manus dedissent. ",
            "4":" hoc consilio pacem conciliavit, in quo tanta fuit ferocia, cum Catulus\n negaret bellum compositurum, nisi ille cum suis, qui Erycem tenerent, armis relictis Sicilia\n decederent, ut succumbente patria ipse periturum se potius dixerit, quam cum tanto flagitio\n domum rediret: non enim suae esse virtutis arma a patria accepta adversus hostes adversariis\n tradere. huius pertinaciae cessit Catulus. "
        },
        "1":{
            "0":"At ille ut Karthaginem venit, multo aliter ac sperarat rem publicam se habentem cognovit.\n namque diuturnitate externi mali tantum exarsit intestinum bellum, ut numquam in pari\n periculo fuerit Karthago nisi cum deleta est. ",
            "1":" primo\n mercennarii milites, quibus adversus Romanos usi erant, desciverunt, quorum numerus erat\n viginti milium. ii totam abalienarunt Africam, ipsam Karthaginem oppugnarunt. ",
            "2":" quibus malis adeo sunt Poeni perterriti, ut etiam auxilia ab\n Romanis petierint; eaque impetrarunt. sed extremo, cum prope iam ad desperationem\n pervenissent, Hamilcarem imperatorem fecerunt. ",
            "3":" is non\n solum hostes a muris Karthaginis removit, cum amplius centum milia facta essent armatorum,\n sed etiam eo compulit, ut locorum angustiis clausi plures fame quam ferro interirent. omnia\n oppida abalienata, in eis Uticam atque Hipponem, valentissima totius Africae, restituit\n patriae. ",
            "4":" neque eo fuit contentus, sed etiam fines imperii\n propagavit, tota Africa tantum otium reddidit, ut nullum in ea bellum videretur multis annis\n fuisse. "
        },
        "2":{
            "0":"Rebus his ex sententia peractis fidenti animo atque infesto Romanis, quo facilius causam\n bellandi reperiret, effecit ut imperator cum exercitu in Hispaniam mitteretur, eoque secum\n duxit filium Hannibalem annorum novem. ",
            "1":" erat praeterea cum\n eo adulescens illustris, formosus, Hasdrubal, quem nonnulli diligi turpius, quam par erat,\n ab Hamilcare loquebantur (non enim maledici tanto viro deesse poterant). quo factum est ut a\n praefecto morum Hasdrubal cum eo vetaretur esse. huic ille filiam suam in matrimonium dedit,\n quod moribus eorum non poterat interdici socero genero. ",
            "2":" de\n hoc ideo mentionem fecimus, quod Hamilcare occiso ille exercitui praefuit resque magnas\n gessit et princeps largitione vetustos pervertit mores Karthaginiensium eiusdemque post\n mortem Hannibal ab exercitu accepit imperium. "
        },
        "3":{
            "0":"At Hamilcar, posteaquam mare transiit in Hispaniamque venit, magnas res secunda gessit\n fortuna: maximas bellicosissimasque gentes subegit, equis, armis, viris, pecunia totam\n locupletavit Africam. ",
            "1":" hic cum in Italiam bellum inferre\n meditaretur, nono anno postquam in Hispaniam venerat, in proelio pugnans adversus Vettones\n occisus est. ",
            "2":" huius perpetuum odium erga Romanos maxime\n concitasse videtur secundum bellum Poenicum. namque Hannibal, filius eius, assiduis patris\n obtestationibus eo est perductus, ut interire quam Romanos non experiri mallet. "
        }
    },
    "edition":"Nepos, Cornelius, creator; Fleckeisen, Alfred, 1820-1899, editor; Halm, Karl, 1809-1882, original editor",
    "englishTitle":"Hamilcar",
    "source":"Perseus Digital Library",
    "originalTitle":"Hamilcar",
    "original-urn":"urn:cts:latinLit:phi0588.abo022.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0588.abo022.perseus-lat2-simple"
}