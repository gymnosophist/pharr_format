{
    "meta":"chapter-section",
    "author":"nepos, cornelius.",
    "text":{
        "0":{
            "0":"Agesilaus Lacedaemonius cum a ceteris scriptoribus tum eximie a Xenophonte Socratico\n collaudatus est: eo enim usus est familiarissime. ",
            "1":" hic\n primum de regno cum Leotychide, fratris filio, habuit contentionem. mos erat enim\n Lacedaemoniis a maioribus traditus, ut binos haberent semper reges, nomine magis quam\n imperio, ex duabus familiis Procli et Eurysthenis, qui principes ex progenie Herculis\n Spartae reges fuerunt. ",
            "2":" horum ex altera in alterius\n familiae locum fieri non licebat: ita suum utraque retinebat ordinem. primum ratio\n habebatur, qui maximus natu esset ex liberis eius, qui regnans decessisset; sin is virile\n secus non, reliquisset, tum deligebatur, qui proximus esset propinquitate. ",
            "3":" mortuus erat Agis rex, frater Agesilai: filium reliquerat Leotychidem.\n quem ille natum non agnorat, eundem moriens suum esse dixerat. is de honore regni cum\n Agesilao, patruo suo, contendit neque id quod petivit consecutus est. ",
            "4":" nam Lysandro suffragante, homine, ut ostendimus supra, factioso et iis\n temporibus potente, Agesilaus antelatus est. "
        },
        "1":{
            "0":"Hic simulatque imperii potitus est, persuasit Lacedaemoniis ut cum exercitu se mitterent in\n Asiam bellumque regi facerent, docens satius esse in Asia quam in Europa dimicari. namque\n fama exierat Artaxerxen comparare classes pedestresque exercitus, quos in Graeciam mitteret.\n ",
            "1":" data potestate tanta celeritate usus est, ut prius in\n Asiam cum copiis pervenerit, quam regii satrapae eum scirent profectum. quo factum est ut\n omnes imparatos imprudentesque offenderet. ",
            "2":" id ut cognovit\n Tissaphernes, qui summum imperium tum inter praefectos habebat regios, indutias a Lacone\n petivit, simulans se dare operam, ut Lacedaemoniis cum rege conveniret, re autem vera ad\n copias comparandas, easque impetravit trimenstres. ",
            "3":" iuravit\n autem uterque se sine dolo indutias conservaturum. in qua pactione summa fide mansit\n Agesilaus, contra ea Tissaphernes nihil aliud quam bellum comparavit. ",
            "4":" id etsi sentiebat Laco, tamen iusiurandum servabat multumque in eo se\n consequi dicebat, quod Tissaphernes periurio suo et homines suis rebus abalienaret et deos\n sibi iratos redderet, se autem conservata religione confirmare exercitum, cum animadverteret\n deum numen facere secum, hominesque sibi conciliare amiciores, quod iis studere consuessent,\n quos conservare fidem viderent. "
        },
        "2":{
            "0":"Postquam indutiarum praeteriit dies, barbarus non dubitans, quod ipsius erant plurima\n domicilia in Caria et ea regio iis temporibus multo putabatur locupletissima, eo potissimum\n hostes impetum facturos, omnes suas copias eo contraxerat. ",
            "1":"\n at Agesilaus in Phrygiam se convertit eamque prius depopulatus est, quam Tissaphernes usquam\n se moveret. magna praeda militibus locupletatis Ephesum hiematum exercitum reduxit atque ibi\n officinis armorum institutis magna industria bellum apparavit. et quo studiosius armarentur\n insigniusque ornarentur, praemia proposuit, quibus donarentur, quorum egregia in ea re\n fuisset industria. ",
            "2":" fecit idem in exercitationum generibus,\n ut, qui ceteris praestitissent, eos magnis afficeret muneribus. his igitur rebus effecit ut\n et ornatissimum et exercitatissimum haberet exercitum. ",
            "3":"\n huic cum tempus esset visum copias extrahere ex hibernaculis, vidit, si, quo esset iter\n facturus, palam pronuntiasset, hostes non credituros aliasque regiones praesidiis\n occupaturos neque dubitaturos aliud eum facturum ac pronuntiasset. ",
            "4":" itaque cum ille Sardis iturum se dixisset, Tissaphernes eandem Cariam\n defendendam putavit. in quo cum eum opinio fefellisset victumque se vidisset consilio, sero\n suis praesidio profectus est. nam cum illo venisset, iam Agesilaus multis locis expugnatis\n magna erat praeda potitus. ",
            "5":" Laco autem cum videret hostes\n equitatu superare, numquam in campo sui fecit potestatem et is locis manum conseruit, quibus\n plus pedestres copiae valerent. pepulit ergo, quotienscumque congressus est, multo maiores\n adversariorum copias et sic in Asia versatus est, ut omnium opinione victor duceretur.\n "
        },
        "3":{
            "0":"Hic cum iam animo meditaretur proficisci in Persas et ipsum regem adoriri, nuntius ei domo\n venit ephororum missu, bellum Athenienses et Boeotos indixisse Lacedaemoniis: quare venire\n ne dubitaret. ",
            "1":" in hoc non minus eius pietas suspicienda est\n quam virtus bellica: qui cum victori praeesset exercitui maximamque haberet fiduciam regni\n Persarum potiundi, tanta modestia dicto audiens fuit iussis absentium magistratuum, ut si\n privatus in comitio esset Spartae. cuius exemplum utinam imperatores nostri sequi\n voluissent! sed illuc redeamus. ",
            "2":" Agesilaus opulentissimo\n regno praeposuit bonam existimationem multoque gloriosius duxit, si institutis patriae\n paruisset, quam si bello superasset Asiam. ",
            "3":" hac igitur\n mente Hellespontum copias traiecit tantaque usus est celeritate, ut, quod iter Xerxes anno\n vertente confecerat, hic transierit triginta diebus. ",
            "4":" cum\n iam haud ita longe abesset a Peloponneso, obsistere ei conati sunt Athenienses et Boeoti\n ceterique eorum socii apud Coroneam: quos omnes gravi proelio vicit. ",
            "5":" huius victoriae vel maxima fuit laus, quod, cum plerique ex fuga se in\n templum Minervae coniecissent quaerereturque ab eo, quid iis vellet fieri, etsi aliquot\n vulnera acceperat eo proelio et iratus videbatur omnibus, qui adversus arma tulerant, tamen\n antetulit irae religionem et eos vetuit violari. ",
            "6":" neque\n vero hoc solum in Graecia fecit, ut templa deorum sancta haberet, sed etiam apud barbaros\n summa religione omnia simulacra arasque conservavit. ",
            "7":"\n itaque praedicabat mirari se, non sacrilegorum numero haberi, qui supplicibus deorum\n nocuissent, aut non gravioribus poenis affici, qui religionem minuerent, quam qui fana\n spoliarent. "
        },
        "4":{
            "0":"Post hoc proelium collatum omne bellum est circa Corinthum ideoque Corinthium est\n appellatum. ",
            "1":" hic cum una pugna decem milia hostium Agesilao\n duce cecidissent eoque facto opes adversariorum debilitatae viderentur, tantum afuit ab\n insolentia gloriae, ut commiseratus sit fortunam Graeciae, quod tam multi a se victi vitio\n adversariorum concidissent: namque illa multitudine, si sana mens esset, Graeciae supplicium\n Persas dare potuisse. ",
            "2":" idem cum adversarios intra moenia\n compulisset et ut Corinthum oppugnaret multi hortarentur, negavit id suae virtuti convenire:\n se enim eum esse dixit , qui ad officium peccantes redire cogeret, non qui urbes\n nobilissimas expugnaret Graeciae. ",
            "3":" 'nam si' inquit 'eos\n exstinguere voluerimus, qui nobiscum adversus barbaros steterunt, nosmet ipsi nos\n expugnaverimus illis quiescentibus. quo facto sine negotio, cum voluerint, nos oppriment.'\n "
        },
        "5":{
            "0":"Interim accidit illa calamitas apud Leuctra Lacedaemoniis. quo ne proficisceretur, cum a\n plerisque ad exeundum impelleretur, ut si de exitu divinaret, excusavit senectutem. idem,\n cum Epaminondas Spartam oppugnaret essetque sine muris oppidum, talem se imperatorem\n praebuit, ut eo tempore omnibus apparuerit, nisi ille fuisset, Spartam futuram non fuisse.\n ",
            "1":" in quo quidem discrimine celeritas eius consilii saluti\n fuit universis. nam cum quidam adulescentuli hostium adventu perterriti ad Thebanos\n transfugere vellent et locum extra urbem editum cepissent, Agesilaus, qui perniciosissimum\n fore videret, si ammadversum esset quemquam ad hostes transfugere conari, cum suis eo venit\n atque, ut si bono animo fecissent, laudavit consilium eorum, quod eum locum occupassent: id\n se quoque fieri debere animadvertisse. ",
            "2":" sic adulescentes\n simulata laudatione recuperavit et adiunctis de suis comitibus locum tutum reliquit. namque\n illi adiecto numero eorum, qui expertes erant consilii, commovere se non sunt ausi eoque\n libentius, quod latere arbitrabantur quae cogitaverant. "
        },
        "6":{
            "0":"Sine dubio post Leuctricam pugnam Lacedaemonii se numquam refecerunt neque pristinum\n imperium recuperarunt, cum interim numquam Agesilaus destitit quibuscumque rebus posset\n patriam iuvare. ",
            "1":" nam cum praecipue Lacedaemonii indigerent\n pecunia, ille omnibus, qui a rege defecerant, praesidio fuit: a quibus magna donatus pecunia\n patriam sublevavit. ",
            "2":" atque in hoc illud inprimis fuit\n admirabile, cum maxima munera ei ab regibus ac dynastis civitatibusque conferrentur, quod\n nihil umquam domum suam contulit, nihil de victu, nihil de vestitu Laconum mutavit.\n ",
            "3":" domo eadem fuit contentus, qua Eurysthenes, progenitor\n maiorum suorum, fuerat usus: quam qui intrarat, nullum signum libidinis, nullum luxuriae\n videre poterat, contra ea plurima patientiae atque abstinentiae. sic enim erat instructa, ut\n in nulla re differret a cuiusvis inopis atque privati. "
        },
        "7":{
            "0":"Atque hic tantus vir ut naturam fautricem habuerat in tribuendis animi virtutibus, sic\n maleficam nactus est in corpore fingendo: nam et statura fuit humili et corpore exiguo et\n claudus altero pede. quae res etiam nonnullam afferebat deformitatem, atque ignoti, faciem\n eius cum intuerentur, contemnebant; qui autem virtutes noverant, non poterant admirari\n satis. ",
            "1":" quod ei usu venit, cum annorum octoginta subsidio\n Tacho in Aegyptum missus esset et in acta cum suis accubuisset sine ullo tecto stratumque\n haberet tale, ut terra tecta esset stramentis neque huc amplius quam pellis esset iniecta,\n eodem quo comites omnes vestitu humili atque obsoleto, ut eorum ornatus non modo in eis\n regem neminem significaret, sed homines esse non beatissimos suspicionem praeberet.\n ",
            "2":" huius de adventu fama cum ad regios esset perlata,\n celeriter munera eo cuiusque generis sunt allata. his quaerentibus Agesilaum vix fides facta\n est, unum esse ex iis qui tum accubabant. ",
            "3":" qui cum regis\n verbis quae attulerant dedissent, ille praeter vitulinam et eius modi genera obsonii, quae\n praesens tempus desiderabat, nihil accepit: unguenta, coronas secundamque mensam servis\n dispertiit, cetera referri iussit. ",
            "4":" quo facto eum barbari\n magis etiam contempserunt, quod eum ignorantia bonarum rerum vilia potissimum sumpsisse\n arbitrabantur. ",
            "5":"Hic cum ex Aegypto reverteretur, donatus a rege Nectanabide ducentis viginti talentis, quae\n ille muneri populo suo daret, venissetque in portum, qui Menelai vocatur, iacens inter\n Cyrenas et Aegyptum, in morbum implicitus decessit. ",
            "6":" ibi\n eum amici, quo Spartam facilius perferre possent, quod mel non habebant, cera circumfuderunt\n atque ita domum rettulerunt."
        }
    },
    "edition":"Nepos, Cornelius, creator; Fleckeisen, Alfred, 1820-1899, editor; Halm, Karl, 1809-1882, original editor",
    "englishTitle":"Agesilaus",
    "source":"Perseus Digital Library",
    "originalTitle":"Agesilaus",
    "original-urn":"urn:cts:latinLit:phi0588.abo017.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0588.abo017.perseus-lat2-simple"
}