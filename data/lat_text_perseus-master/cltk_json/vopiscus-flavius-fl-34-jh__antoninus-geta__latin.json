{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nScio, Constantine Auguste, et multos et Clementiam tuam quaestionem movere posse cur etiam Geta Antoninus a me tradatur, de cuius priusquam vel vita vel nece dicam, disseram cur et ipsi Antonino a Severo\n \npatre sit nomen adpositum, neque enim multa in eius vita dici possunt, qui prius rebus humanis exemptus est quam cum fratre teneret imperium.\n \nSeptimius Severus quodam tempore cum consuluisset ac petisset ut sibi indicaretur quo esset successore moriturus, in somniis vidit Antoninum sibi successurum.\n \nquare statim ad milites processit et Bassianum, filium maiorem natu, Marcum Aurelium\n \nAntoninum appellavit. quod cum fecisset,\n \nvel\n \npaterna cogitatione vel, ut quidam dicunt, a Iulia uxore commonitus, quae gnara erat somnii, quod minori filio hoc facto ipse interclusisset aditum imperandi, etiam Getam, minorem filium, Antoninum vocari iussit.\n \n \n \n \nitaque semper ab eo in epistulis familiaribus dictus\n \nest, cum si forte abesset scriberet,\n Salutate Antoninos filios et successores meos. \nsed nihil valuit patris cautio, nam ei solus ille successit qui primus Antonini nomen accepit. et haec de Antonini nomine. \n",
        "1":"\n \n \nGeta autem dictus est vel a patrui nomine vel avi paterni, de cuius vita et moribus in vita Severi Marius\n \nMaximus primo septenario satis copiose rettulit, fuit autem Antoninus Geta etiam ob hoc ita dictus quod in animo habuit Severus, ut omnes deinceps principes, quemadmodum Augusti, ita etiam Antonini dicerentur, et quidem\n \namore Marci, quem fratrem suum semper\n \ndicebat et cuius philosophiam litterarumque institutionem\n \nsemper imitatus est. dicunt aliqui non in Marci honorem tantum Antonini nomini delatum, cum id Marcus adoptivum habuerit, sed in eius qui Pius cognominatus est, Hadriani scilicet successoris,\n \net quidem ob hoc quod Severum ille ad fisci advocationem delegerat ex formulario forensi, cum ad tantos processus ei patuisset dati ab Antonino primi\n \ngradus vel honoris auspicium, simul quod nemo ei videretur felicior imperator ad commodandum nomen\n \n \n \neo principe cuius proprium nomen iam per quattuor principes cucurrisset.\n \nDe hoc eodem Severus, gnarus geniturae illius, cuius, ut plerique Afrorum, peritissimus fuit, dixisse\n \nfertur:\n Mirum mihi videtur, Iuvenalis amantissimus, Geta noster divus futurus, cuius nihil imperiale in genitum video \n, erat enim Iuvenalis praefectus eius\n \npraetorii, nec eum fefellit, nam Bassianus, cum eum occidisset ac vereretur tyrannicam ex parricidio notam audiretque posse mitigari facinus, si divum fratrem\n \nappellaret, dixisse fertur,\n Sit divus, dum non sit vivus. \ndenique eum inter divos rettulit atque ideo utcumque rediit cum\n \nfama in gratiam parricida. \n",
        "2":"\n \n \nNatus est Geta Severo et Vitellio consulibus Mediolani, etsi aliter alii prodiderunt, VI kal. Iunias ex Iulia, quam idcirco Severus uxorem duxerat quod eam in genitura habere compererat ut regis uxor esset,\n \nisque privatus sed iam optimi in re publica loci. statim ut natus est, nuntiatum est ovum gallinam in aula\n \npeperisse purpureum, quod cum allatum Bassianus frater eius accepisset et quasi parvulus adplosum ad terram fregisset, Iulia dixisse ioco fertur,\n Maledicte\n \nparricida, fratrem tuum occidisti. \nidque quod ioco\n \n \ndictum est\n \nSeverus altius quam quisquam praesentium accepit, a circumstantibus autem postea velut divinitus\n \neffusum adprobatum est. fuit etiam aliud omen: nam cum in villa cuiusdam Antonini, plebei hominis, agnus natus esset, qui vellus in fronte purpureum haberet, eadem die atque hora qua Geta natus est, audissetque ille ab haruspice post Severum Antoninum imperaturum, ac de se ille auguraretur sed tamen\n \ntalis fati timeret indicium, ferro eum adegit, quod et ipsum signo fuit Getam ab Antonino interimendum,\n \nut postea satis claruit. fuit etiam aliud omen ingens, ut postea\n \nexitus docuit, huius facinoris quod evenit:\n \nnam cum infantis Getae natalem Severus commendare vellet, hostiam popa nomine Antoninus percussit.\n \nquod tunc nec quaesitum nec animadversum, post vero intellectum est. \n",
        "3":"\n \n \nFuit adulescens decorus, moribus asperis, sed non impius, amorum tractator,\n \ngulosus, cupidus ciborum\n \net vini varie conditi. huius illud pueri fertur insigne quod cum vellet partium diversarum viros Severus occidere et inter suos diceret,\n Hostes vobis eripio, \nconsentiretque adeo usque Bassianus, ut eorum etiam liberos, si sibi consuleret, diceret occidendos, Geta interrogasse fertur quantus esset interficiendorum\n \nnumerus; cumque dixisset pater, ille interrogavit,\n Isti habent parentes, habent propinquos? \ncum re-\n \n \n \n \nsponsum esset habere, ait,\n Tum plures\n \nergo in\n \ncivitate tristes erunt quam laeti, quod vicimus, \net obtinuisset eius sententia nisi Plautianus praefectus vel Iuvenalis institissent spe proscriptionum, ex quibus ditati sunt. his accedebat Bassiani fratris nimia\n \ncrudelitas, qui cum contenderet et diceret, quasi ioco quasi serio, omnes cum liberis occidendos partium diversarum, Geta ei dixisse dicitur,\n Tu qui nulli parcis, potes et fratrem occidere. \nquod dictum eius tunc nihil, post vero pro praesagio fuit. \n",
        "4":"\n \n \nFuit in litteris adsequendis tenax veterum scriptorum, paternarum etiam sententiarum memor, fratri semper invisus, matri amabilior quam frater, subbalbe\n \ntamen canorus. vestitus nitidi cupidissimus, ita ut pater rideret. si quid accepit a parentibus, ad suum contulit cultum neque quicquam cuipiam dedit.\n \nPost Parthicum bellum cum ingenti gloria pater\n \nfloreret, Bassiano participi imperii appellato Geta quoque Caesaris et Antonini, ut quidam dicunt, nomen accepit.\n \nFamiliare illi fuit has quaestiones grammaticis pro- ponere, ut dicerent singula animalia quomodo vocem\n \nemitterent, velut: agni balant, porcelli grunniunt,\n \n \n \npalumbes minurriunt, porci grunniunt, ursi saeviunt, leones rugiunt, leopardi rictant, elephanti barriunt, ranae coaxant, equi hinniunt, asini rudunt,\n \ntauri mugiunt, easque de veteribus adprobare. Sereni\n \nSammonici libros familiarissimos habuit, quos ille ad\n \nAntoninum scripsit, habebat etiam istam consuetudinem, ut convivia et maxime prandia per singulas litteras iuberet scientibus servis, velut in quo erat\n \nanser, apruna, anas, item pullus, perdix, pavus, porcellus, piscis, perna et quae in eam litteram genera edulium caderent, et item phasianus, farrata, ficus et talia, quare comis etiam habebatur in adulescentia. \n",
        "5":"\n \n \nOcciso eo pars militum quae incorrupta erat parricidium aegerrime accepit, dicentibus cunctis duobus se liberis fidem promisisse, duobus servare debere, clausisque portis diu non est imperator admissus.\n \ndenique nisi querellis de Geta editis et animis militum delenitis, inormibus etiam stipendiis datis Romam\n \nBassianus redire non potuit, post hoc denique et Papinianus et multi alii interempti sunt, qui vel concordiae faverant\n \nvel qui partium Getae fuerant, ita ut utriusque ordinis viri et in balneo et cenantes et in publico percuterentur, Papinianus ipse securi percussus sit, improbante Bassiano, quod non gladio res\n \nperacta sit. ventum denique est usque ad seditionem urbanicianorum militum, quos quidem non levi auctoritate Bassianus compressit, tribuno eorum, ut alii\n \n \n \n \ndicunt, interfecto, ut alii, relegato. ipse autem tantum timuit, ut loricam sub lato habens clavo etiam Curiam sit ingressus atque ita rationem facti sui et\n \nnecis Geticae reddiderit. quo quidem tempore Helvius Pertinax, qui postea est ab eodem Bassiano interemptus, recitanti Faustino\n \npraetori et dicenti\n Sarmaticus maximus et Parthicus maximus, \ndixisse dicitur,\n Adde et Geticus maximus, \nquasi Gothicus.\n \nquod dictum altius in pectus Bassiani descendit, ut postea nece Pertinacis est adprobatum, nec solum Pertinacis sed et aliorum, ut supra dictum est, passim\n \net inique. Helvium autem etiam suspectum habuit adfectatae tyrannidis, quod esset in amore omnium et filius Pertinacis imperatoris, quae res nulli facile privato satis tuta est. \n",
        "6":"\n \n \nFunus Getae accuratius fuisse dicitur quam eius\n \nqui fratri videretur occisus, inlatusque est maiorum sepulchro, hoc est Severi, quod est in Appia Via euntibus ad portam dextra, specie Septizonii exstructum, quod sibi ille vivus ornaverat.\n \nOccidere voluit et matrem Getae, novercam suam, quod fratrem lugeret, et mulieres, quas post reditum\n \nde Curia flentes repperit, fuit praeterea eius inmanitatis Antoninus, ut iis praecipue blandiretur quos ad\n \n \nnecem destinabat, ut eius magis blandimentum\n \ntimeretur quam iracundia. mirum sane omnibus videbatur quod mortem Getae totiens etiam ipse fleret quotiens nominis eius mentio fieret, quotiens imago\n \nvideretur aut statua, varietas autem tanta fuit Antonini Bassiani, immo tanta\n \nsitis caedis, ut modo fautores Getae, modo inimicos occideret, quos fors obtulisset, quo facto magis Geta desiderabatur.\n \n \n"
    },
    "edition":"Spartianus, Aelius, fl.3./4. Jh.â, attributed author; Magie, David, 1877-, editor; O'Brien-Moore, Ainsworth, 1897-1936, editor",
    "englishTitle":"Antoninus Geta",
    "source":"Perseus Digital Library",
    "originalTitle":"Antoninus Geta",
    "original-urn":"urn:cts:latinLit:phi2331.phi014.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi014.perseus-lat2-simple"
}