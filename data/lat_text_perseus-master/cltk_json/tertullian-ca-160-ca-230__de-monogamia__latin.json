{
    "meta":"chapter",
    "author":"tertullian ca. 160-ca. 230",
    "text":{
        "0":"\n Haeretici nuptias auferunt, psychici ingerunt. Illi nec semel, \nisti non semel nubunt. Quid agis, lex creatoris? Inter alienos\nspadones et aurigas tuos tantundem quereris de domestico obsequio\n \nquantum de fastidio extraneo. Proinde te laedunt qui abutuntur\nquemadmodum qui non utuntur. Verum neque continentia\neiusmodi laudanda, quia haeretica est, neque licentia defendenda,\nquia psychica est. Illa blasphemat, ista luxuriat; illa destruit nuptiarum\ndeum, ista confundit. Penes nos autem, quos spiritales\nmerito dici facit agnitio spiritalium charismatum, continentia tam\nreligiosa est quam licentia verecunda, quandoquidem ambae cum\ncreatore sunt. Continentia legem nuptiarum honorat, licentia temperat;\nilla non cogitur, ista regitur; illa arbitrium habet, haec modum.\nUnum matrimonium novimus, sicut unum deum. Magis honorem\nrefert lex nuptiarum, ubi habet et pudorem. Sed psychicis\nnon recipientibus spiritum ea quae sunt spiritus non placent. Ita,\ndum quae sunt spiritus non placent, ea quae sunt carnis placebunt,\n ut contraria spiritus. Caro, inquit, adversus spiritum concupiscit,\net spiritus adversus carnem. Quid autem concupiscet\ncaro quam quae magis carnis sunt? Propter quod et in primordio\n extranea spiritus facta est. Non, inquit, permanebit spiritus meus\nin istis hominibus in aevum, eo quod caro sint. \n",
        "1":"\n Itaque monogamiae disciplinam in haeresim exprobrant, nec\nulla magis ex causa paracletum negare coguntur, quam dum existimant\nnovae disciplinae institutorem, et quidem durissimae illis,\nut iam de hoc primum consistendum sit in generali retractatu,\nan capiat paracletum aliquid tale docuisse quod aut novum deputari\npossit adversus catholicam traditionem aut onerosum adversus levem\nsarcinam domini. De utroque autem ipse dominus pronuntiavit.\n Dicens enim, Adhuc multa habeo quae loquar ad vos, sed nondum\npotestis portare ea, cum venerit spiritus sanctus, ille vos ducet in\n \n\nomnem veritatem, satis utique praetendit ea acturum illum quae\net nova existimari possint, ut nunquam retro edita, et aliquando\nonerosa, ut idcirco non edita. Ergo, inquis, hac argumentatione\nquidvis nova et onerosum paracleto adscribi poterit, etsi ab\nadversario spiritu fuerit. Non utique. Adversarius enim spiritus ex\ndiversitate praedicationis appareret, primo regulam adulterans fidei,\net ita ordinem adulterans disciplinae, quia cuius gradus prior est,\neius corruptela antecedit, id est fidei, quae prior est disciplina.\nAnte quis de deo haereticus sit necesse est, et tunc de instituto.\nParacletus autem multa habens edocere quae in illum distulit dominus,\nsecundum praefinitionem, ipsum primo Christum contestabitur\nqualem credimus, cum toto ordine dei creatoris, et ipsum\nglorificabit, et de ipso commemorabit, et sic de principali regula\nagnitus illa multa quae sunt disciplinarum revelabit, fidem dicente\npro eis integritate praedicationis, licet novis, quia nunc revelantur,\nlicet onerosis, quia nec nunc sustinentur, non alterius tamen\nChristi quam qui habere se dixit et alia multa quae a paracleto\nedocerentur, non minus istis onerosa quam illis a quibus nondum\ntunc sustinebantur. \n",
        "2":"\n Sed an onerosa monogamia, viderit adhuc impudens infirmitas \ncarnis, an autem nova, de hoc interim constet. Illud enim\namplius dicimus, etiamsi totam et solidam virginitatem sive continentiam\nparacletus hodie determinasset, ut ne unis quidem nuptiis\nfervorem carnis despumare permitteret, sic quoque nihil novi inducere \nvideretur, ipso domino spadonibus aperiente regna caelorum,\nut et ipso spadone, ad quem spectans et apostolus propterea et\nipse c(??)stratus continentiam mavult. Sed salvo, inquis, iure nubendi.\nPlane salvo, et videbimus quousque, nihilominus iam ex\nea parte destructo qua continentiam praefert. Bonum, inquit, homini \nmulierem non contingere. Ergo malum est contingere. Nihil\nenim bono contrarium nisi malum. Ideoque superesse, ut et qui\nhabeant uxores sic sint quasi non habeant, quo magis qui non\n \n\nhabent habere non debeant. Reddit etiam causas, cur ita suadeat,\n quod inupti de deo cogitent, nupti vero, quomodo in matrimonio\nquis suo placeat. Et possum contendere, non mere bonum esse\nquod permittitur. Quod enim mere bonum est, non permittitur,\nsed ultro licet. Permissio habet causam aliquando et necessitatis.\nDenique in hac specie non est voluntas permittentis nubere. Aliud\n enim vult: Volo vos, inquit, omnes sic esse quomodo et ego. Et\ncum ostendit melius esse, quid utique se velle confirmat quam\nquod melius esse praemisit? Et ita si aliud quam quod voluit\npermittit, non voluntate, sed necessitate permittens, non mere\n bonum ostendit quod invitus indulsit. Denique cum dicit, Melius\nest nubere quam uri, quale id bonum intellegendum, quod melius\nest poena? quod non potest videri melius nisi pessimo comparatum?\nBonum illud est quod per se hoc nomen tenet, sine\ncomparatione, non dico mali, sed etiam boni alterius, ut et si\nalio bono comparatum adumbretur, remaneat nihilominus in boni\nnomine. Ceterum si per mali collationem cogitur bonum dici,\nnon tam bonum est quam genus mali inferioris quod ab altiore\nmalo obscuratum ad nomen boni impellitur. Aufer denique condicionem,\nut non dicas, Melius est nubere quam uri, et quaero an\ndicere audeas, Melius nubere, non adiciens quo melius sit? Fit\nergo iam non melius, et dum non melius, nec bonum, sublata\ncondicione, quae dum melius illud facit alio, ita bonum haberi\ncogit. Melius est unum oculum amittere quam duos. Si tamen\ndiscedas a comparatione mali utriusque, non erit melius unum\noculum habere, quia nec bonum. Quid nunc, si omnem indulgentiam\nnubendi de suo, id est de humano sensu accommodat, ex\nnecessitate qua diximus, quia melius sit nubere quam uri? Denique\n conversus ad alteram speciem dicendo, Nuptis autem denuntio, non\nego, sed dominus, ostendit illa quae supra dixerat non dominicae\nauctoritatis fuisse, sed humanae aestimationis. At ubi ad continentiam\n reflectit animos, Volo autem vos sic esse omnes, Puto\n \n\nautem, inquit, et ego spiritum dei habeo, ut si quid indulserat ex\nnecessitate, id spiritus sancti auctoritate revocaret. Sed et Ioannes\nmonens sic nos incedere debere quemadmodum et dominus,\nutique etiam secundum sanctitatem carnis admonuit incedere. Adeo\nmanifestius, Et omnis, inquit, qui spem istam in illo habet, \ncastificat se, sicut et ipse castus est. Nam et alibi: Estote sancti, \nsicut et ille sanctus fuit, scilicet carne. De spiritu enim non dixisset,\nquia spiritus ultro sanctus agnoscitur nec exspectat sanctitatis\nadmonitionem, quae propria natura est eius. Caro autem docetur\nsanctitatem, quae et in Christo fuit sancta. Igitur si omnia ista\nobliterant licentiam nubendi, et condicione licentiae inspecta et\npraelatione continentiae imposita, cur non potuerit post apostolos\nidem spiritus superveniens ad deducendam disciplinam in omnem \nveritatem per gradus temporum (secundum quod Ecclesiastes, Tempus \nomni rei, inquit) supremam iam carni fibulam imponere,\niam non oblique a nuptiis avocans, sed exerte, cum magis nunc \ntempus in collecto factum sit, annis circiter CLX exinde productis?\nNonne ipse apud te retractares: Vetus haec disciplina est, praemonstrata\niam tunc in carne domini et voluntate, dehinc in apostolorum\neius tam consiliis quam exemplis? Olim sanctitati huic\ndestinabamur. Nihil novi paracletus inducit. Quod praemonuit,\ndefinit: quod sustinuit, exposcit. Et nunc recogitans ista facile\ntibi persuadebis multo magis unicas nuptias competisse paracleto\npraedicare, qui potuit et nullas, magisque credendum temperasse\nillum quod et abstulisse decuisset, si quae velit Christus intellegas.\nIn hoc quoque paracletum agnoscere debes advocatum, quod a tota\ncontinentia infirmitatem tuam excusat. \n",
        "3":"\n Secedat nunc mentio paracleti, ut nostri alicuius auctoris. \nEvolvamus communia instrumenta scripturarum pristinarum. Hoc\nipsum demonstratur a nobis, neque novam neque extraneam esse\n \n\nmonogamiae disciplinam, immo et antiquam et propriam Christianorum,\nut paracletum restitutorem potius sentias eius quam institutorem.\nQuod pertineat ad antiquitatem, quae potest antiquior\nforma proferri quam ipse census generis humani? Unam feminam\nmasculo deus finxit, una costa eius decerpta, et utique ex pluribus.\n Sed et in praefatione ipsius operis, Non est, inquit, bonum homini\nsolum eum esse, faciamus adiutorium illi. Adiutores enim dixisset,\nsi pluribus eum uxoribus destinasset. Adiecit et legem de futuro,\n siquidem prophetice dictum est, Et erunt duo in unam carnem;\nnon tres, neque plures: ceterum iam non duo, si plures. Stetit\nlex. Denique perseveravit unio coniugii in auctoribus generis ad\nfinem usque, non quia non erant feminae aliae, sed quia ideo non\nerant, ne primitiae generis duplici matrimonio contaminarentur.\nAlioquin si deus voluisset, et esse potuissent; certe de filiarum\nsuarum numerositate sumpsisset, non minus ex ossibus et ex carne\nsua habens Evam, si hoc pie fieret. At ubi primum scelus, homicidium,\nin fratricidio dedicatum, tam dignum secundo loco scelus\nnon fuit quam duae nuptiae. Neque enim refer, duas quis\nuxores singulas habuerit, an pariter singulae duas fecerint. Idem\nnumerus coniunctorum et separatorum. Semel tamen vim passa\ninstituio dei per Lamech constitit postea in finem usque gentis\nillius. Secundus Lamech nullus exstitit, quomodo duabus maritatus.\nNegat scriptura quod non notat. Aliae diluvium iniquitates\nprovocanerunt, semel defensae, quales fuerunt, non tamen septuagies\nsepties, quod duo matrimonia meruerunt. Sed et reformatio\nsecundi generis humani monogamia matre censetur. Iterum duo\nin unam carnem crescere et redundare suscipiunt, NoÃ« et uxor\nfiliique eorum in unicis nuptiis. Etiam in ipsis animalibus monogamia\n \n\nrecognoscitur, ne vel bestiae de moechia nascerentur. Ex \nomnibus, inquit, bestiis ex omni carne duo induces in arcam, ut\nvivant tecum masculus et femina: erunt de animalibus volatilibus\nsecundum genus, et de omnibus serpentibus terrae secundum genus\nipsorum: duo ex omnibus introibunt ad te, masculus et femina.\nEdem forma et septena ex binis adlegi mandat ex masculo et femina,\nuno et una. Quid amplius dicam? Immundis quoque alitibus\ncum binis feminis introire non licuit. \n",
        "4":"\n Haec quantum ad primordiorum testimonium et originis nostrae \npatrocinium et divinae institutionis praeiudicium. Quae utique lex\nest, non monimentum; quoniam si ita factum est a primordio,\ninvenimus nos ad initium dirigi a Christo; sicut in quaestione repudii\ndicens illud propter duritiam ipsorum a Moyse esse permissum,\nab initio autem non ita fuisse, sine dubio ad initium revocat\nmatrimonii individuitatem. Ideoque quos deus ab initio coniunxit \nin unam carnem duos, hodie homo non separabit. Dicit et\napostolus scribens ad Ephesios deum proposuisse in semetipso ad \ndispensationem adimpletionis temporum ad caput, id est ad initium\nreciprocare universa in Christo, quae sunt super caelos et super\nterras in ipso. Sic et duas Graeciae litteras, summam et ultimam,\nsibi induit dominus, initii et finis concurrentium in se figuras, uti,\nquemadmodum Î ad Î© usque volvitur et rursus Î© ad Î replicatur, \ncatur, ita ostenderet in se esse et initii decursum ad finem et\nfinis recursum ad initium, ut omnis dispositio in eum desinens\nper quem coepta est, per sermonem scilicet dei qui caro factus\nest, proinde desinat quemadmodum et coepit. Et adeo in Christo\nomnia revocantur ad initium, ut et fides reversa sit a circumcisione\nad integritatem carnis illius, sicut ab initio fuit, et libertas\nciborum et sanguinis solius abstinentia, sicut ab initio fuit, et\nmatrimonii individuitas, sicut ab initio fuit, et repudii cohibitio,\nquod ab initio non fuit, et postremo totus homo in paradisum\nrevocatur, ubi ab initio fuit. Cur ergo vel monogamum illo\n \n\nnon debeat Adam referre, qui non potest tam integrum praestare\nquam inde dimissus est? Quantum pertinet itaque ad initii restitutionem,\nid a te exigit et dispositionis et spei tuae ratio, quod\nab initio fuit secundum initium, quod tibi et in Adam censetur et\nin NoÃ« recensetur. Elige in quo eorum initium tuum deputes.\nIn ambobus te sibi monogamiae censura defendit. Sed et si initium\ntransmittit ad finem, ut Î ad Î©, quomodo finis remittit ad\ninitium, ut Î© ad Î, atque ita census noster transfertur in Christum,\nanimalis in spiritalem, quia non primo quod spiritale est,\nsed quod animale, dehinc quod spiritale: proinde videamus, an id\nipsum debeas huic quoque censui secundo, an in eadem te forma\nconveniat novissimus quoque Adam in qua et primus, quando\nnovissimus Adam, id est Christus, innuptus in totum, quod etiam\nprimus Adam ante exilium. Sed donato infirmitati tuae carnis suae\nexemplo perfectior Adam, id est Christus, eo quoque nomine perfectior\nqua integrior, volenti quidem tibi spado occurrit in carne.\nSi vero non sufficis, monogamus occurrit in spiritu, unam habens\necclesiam sponsam, secundum Adam et Evae figuram, quam\napostolus in illud magnum sacramentum interpretatur, in Christum\net ecclesiam, competisse carnali monogamiae per spiritalem.\nVides igitur quemadmodum etiam in Christo novans censum\nnon possis eum sine monogamiae professione deferre, nisi\ncarne sis quod spiritu ille est, licet et quod fuit in carne aeque\nesse debueris. \n",
        "5":"\n Sed adhuc nobis quaeramus aliquos originis principes. Non\nplacent enim quibusdam monogami parentes Adam et No(??), fortasse\nnec Christus. Ad Abraham denique provocant, prohibiti patrem\n \n\nalium praeter deum agnoscere. Sit nunc pater noster Abraham,\nsit et Paulus. In evangelio, inquit, ego vos generavi. Etiam \nAbrahae te filium exhibe. Non enim passivus tibi census est in\nillo. Certum tempus est, quo tuus pater est. Si enim ex fide filii\ndeputamur Abrahae, ut apostolus docet, dicens ad Galatas, Cognoscitis\nnempe, quia qui ex fide, isti sunt filii Abrahae, quando credidit \nAbraham deo, et deputatum est ei in iustitiam? Opinor,\nadhuc in monogamia, quia in circumcisione nondum. Quodsi postea\nin utrumque mutatus est, et in digamiam per ancillae concubinatum,\net in circumcisionem per testamenti signaculum, non potes\nillum patrem agnoscere nisi tunc cum deo credidit, siquidem secundum\nfidem filius eius es, non secundum carnem. Aut si posteriorem\nAbraham patrem sequeris, id est digamum, recipe et circumcisum.\nSi reicis circumcisum, ergo recusabis et digamum.\nDuas dispositiones eius binis inter se modis diversas miscere non\npoteris. Digamus cum circumcisione esse orsus est, monogamus\ncum praeputiatione. Recipis digamiam, admitte et circumcisionem.\nTueris praeputiationem, teneris et monogamiae. Adeo autem monogami\nAbrahae filius es, sicut et praeputiati, ut si circumcidaris,\niam non sis filius, quia non eris ex fide, sed ex signaculo fidei\nin praeputiatione iustificatae. Habes apostolum, disce cum Galatis.\nProinde etsi digamiam tibi intuleris, non es illius Abrahae filius\ncuius fides in monogamia praecessit. Nam etsi postea pater multarum\nnationum nuncupatur, sed earum quae ex fide digamiam\npraecedente filii habebant deputari Abrahae. Exinde res viderint.\nAliud sunt figurae, aliud formae. Aliud imagines, aliud definitiones.\nImagines transeunt adimpletae, definitiones permanent adimplendae.\nImagines prophetant, definitiones gubernant. Quid digamia illa\nAbrahae portendat idem apostolus edocet interpretator utriusque\ntestamenti, sicut idem semen nostrum in Isaac vocatum determinat.\nSi ex libera es, ad Isaac pertinens, hic certe unum matrimonium\n \n\npertulit. Isti itaque sunt, ut opinor, in quibus censeor. Ceteros\nnescio. Quorum si exempla circumspicio, alicuius David etiam\nper sanguinem nuptias sibi ingerentis, alicuius Salomonis etiam\nuxoribus divitis, meliora sectari iussus, habes et Ioseph uniiugum,\net hoc nomine audeo dicere patre meliorem, habes Moysen dei de\nproximo arbitrum, habes Aaronem principalem sacerdotem. Secundus\nquoque Mogses populi secundi, qui imaginem nostram in\npromissionem dei induxit, in quo primo nomen domini dedicatum\nest, non fuit digamus. \n",
        "6":"\n Post vetera exempla originalium personarum aeque ad vetera\ntranseamus instrumenta legalium scripturarum, ut per ordinem\nde omni nostra paratura retractemus. Et quoniam quidam interdum\n nihil sibi dicunt esse cum lege, quam Christus non dissolvit,\nsed adimplevit, interdum quae volunt legis arripiunt, plane et nos\n sic dicimus decessisse legem, ut onera quidem eius, secundum\nsententiam apostolorum, quae nec patres sustinere valuerunt, concesserint,\nquae vero ad iustitiam spectant, non tantum reservata\npermaneant, verum et ampliata, ut scilicet redundare possit iustitia\nnostra super scribarum et pharisaeorum iustitiam. Si iustitia,\n utique et pudicitia. Si ergo, quoniam in lege praecipitur, ut quis\nfratris sui uxorem sine liberis defuncti in matrimonium adsumat ad\nsuscitandum fratri suo semen, idque saepius evenire in unam personam\npotest secundum callidam illam quaestionem Sadducaeorum,\nideo et alias putant permissam frequentiam nuptiarum, intellegere\ndebebunt primo rationem ipsius praecepti, et ita scient illam rationem\n \n\n\niam cessantem ex eis esse quae evacuata sunt legis. Necessario\nsuccedendum erat in matrimonium fratris sine liberis\ndefuncti. Primum quia adhuc vetus illa benedictio decurrere habebat,\nCrescite et redundate, dehinc quoniam patrum delicta etiam \nde filiis exigebantur, tertio quoniam spadones et steriles ignominiosi \nhabebantur. Itaque ne proinde maledicti iudicarentur qui non \nnaturae reatu, at mortis praeventu orbi decessissent, ideo illis ex\nsuo genere vicaria et quasi posthuma suboles supparabatur. At ubi\net, Crescite et redundate, evacuavit extremitas temporum, inducente\napostolo, Superest ut et qui habent uxores sic sint ac si non habeant, \nquia tempus in collecto est, et desiit uva acerba a patribus\nmanducata filiorum dentes obstupefacere, unusquisque enim \nin suo delicto morietur, et spadones non tantum ignominia casruerunt,\nverum et gratiam meruerunt invitati in regna caelorum, sepulta\nlege succedendi in matrimonium fratris contrarium eius obtinuit,\nnon succedendi in matrimonium fratris. Et ita, ut praediximus,\nquod cessavit valere, cessante ratione, non potest alii argumentationem\naccommodare. Ergo non nubet defuncto viro uxor,\nfratri utique nuptura, si nupserit. Omnes enim nos fratres sumus.\nEt illa nuptura in domino habet nubere, id est non ethnico, sed\nfratri, quia et vetus lex adimit coniugium allophylorum. Cum\nautem et in Levitico cautum sit, Quicunque sumpserit fratris uxorem, \nimmunditia est, turpitudo, sine liberis morietur, sine dubio,\ndum ille prohibetur denuo nubere, et illa prohibetur, non habens\nnubere nisi fratri. Quomodo ergo apostolo conveniet et legi,\nquam non in totum impugnat, cum ad epistolam ipsius venerimus,\nostendetur. Interim quod pertineat ad legem, magis nobis\ncompetunt argumentationes eius. Denique prohibet eadem sacerdotes \ndenuo nubere. Filiam quoque sacerdotis iubet viduam vel\neiectam, si semen non fuerit illi, in domum patris sui regredi et \nde pane eius ali. Ideo si semen non fuerit illi, non ut si fuerit,\n \n\ndenuo nubat (quanto magis enim non nubet, si filios habeat?), sed\nut si habuerit, a filio potius alatur quam a patre, quo et filius\npraeceptum dei exsequatur, Honora patrem et matrem. Nos\nautem Iesus summus sacerdos et magnus patris de suo vestiens\n (quia qui in Christo tinguuntur, Christum induerunt), sacerdotes\n deo patri suo fecit, secundum Ioannem. Nam et illum adulescentem\nfestinantem ad exsequias patris ideo revocat, ut ostendat sacerdotes\nnos vocari ab eo, quos lex vetabat parentum sepulturae\n adesse: Super omnem, inquit, animam defunctam sacerdos non\nintroibit et super patrem suum et super matrem suam non contaminabitur.\nErgo et nos hoc interdictum observare debemus? Non\nutique. Vivit enim unicus pater noster deus et mater ecclesia, et\nneque mortui sumus, qui deo vivimus, neque mortuos sepelimus,\nquia et illi vivunt in Christo. Certe sacerdotes sumus a\nChristo vocati, monogamiae debitores, ex pristina dei lege, quae\nnos tunc in suis sacerdotibus prophetavit. \n",
        "7":"\n Nunc ad legem proprie nostram, id est ad evangelium, conversi\nqualibus excipimur exemplis, dum ad sententias pervenimus?\nEcce statim quasi in limine duae nobis antistites Christianae sanctitatis\noccurrunt, monogamia et continentia, alia pudica, in Zacharia\nsacerdote, alia integra, in Ioanne antecursore, alia placans\ndeum, alia praedicans Christum, alia totum praedicans sacerdotem,\nalia plus praeferens quam propheten, scilicet eum qui non tantum\npraedicaverit aut demonstraverit coram, verum etiam baptizaverit\nChristum. Quis enim corpus domini dignius initiaret quam eiusmodi\ncaro qualis et concepit illud et peperit? Et Christum quidem\nvirgo enixa est, semel nuptura post partum, ut uterque\ntitulus sanctitatis in Christi censu dispungeretur, per matrem et\nvirginem et univiram. At ubi infans templo exhibetur, quis illum\nin manus suscipit? quis in spiritu primus agnoscit? Vir iustus et\n \n\ncautus, et utique non digamus, vel ne dignius mox Christus a\nfemina praedicaretur vetere vidua et univira, quae et templo dedita\nsatis in semetipsa portendebat, quales spiritali templo, id est\necclesiae, debeant adhaerere. Tales arbitros infans dominus expertus\nnon alios habuit et adultus. Petrum solum invenio maritum,\nper socrum: monogamum praesumo per ecclesiam, quae super\nillum aedificata omnem gradum ordinis sui monogamis erat collocatura.\nCeteros cum maritos non invenio, aut spadones intellegam\nnecesse est aut continentes. Nec enim, si penes Graecos\ncommuni vocabulo censentur mulieres et uxores pro consuetudinis\nfacilitate (ceterum est proprium vocabulum uxorum), ideo Paulum\nsic interpretabimur, quasi demonstret uxores apostolos habuisse.\nSi enim de matrimoniis disputaret, quod in sequentibus facit, ubi\nmagis apostolus aliquod exemplum nominare potuisset, recte videretur\ndicere, Non enim habemus potestatem uxores circumducendi, \nsicut ceteri apostoli et Cephas? At ubi ea subiungit quae de\nvictuaria exhibitione abstinentiam eius ostendunt, dicentis, Non\nenim potestatem habemus manducandi et bibendi? non uxores demonstrat\nab apostolis circumductas, quas et qui non habent, potestatem\ntamen manducandi et bibendi habent, sed simpliciter mulieres\nquae illis eodem instituto, quo et dominum comitantes,\nministrabant. Iam vero si Christus reprobat scribas et pharisaeos,\nsedentes in cathedra Moysi nec facientes quae docerent, quale est,\nut et ipse super cathedram suam collocaret qui sanctitatem carnis\npraecipere magis, non etiam obire meminissent, quam illis omnibus\nmodis insinuarat et docendam et agendam? in primis de suo\nexemplo, tunc de ceteris argumentis, cum puerorum dicit esse \nregnum caelorum, cum consortes illis facit alios post nuptias pueros,\ncum ad simplicitatem columbae provocat, avis non tantum \ninnocuae, verum et pudicae, quam unam unus masculus novit,\ncum Samaritanae maritum negat, ut adulterum ostendat numerosum \n \n\nmaritum, cum in revelatione gloriae suae de tot sanctis et prophetis\n Moysen et Heliam secum mavult, alterum monogamum, alterum\nspadonem. Non enim aliud fuit Helias quam Ioannes qui in\n virtute et spiritu venit Heliae, cum ille vorator et potator homo,\nprandiorum et coenarum cum publicanis et peccatoribus frequentator,\n semel apud unas nuptias coenat multis utique nubentibus. Totiens\nenim voluit celebrare eas quotiens et esse. \n",
        "8":"\n Sed hae argumentationes potius existimentur de coniecturis\ncoactae, si non et sententiae adstiterint, quas dominus emisit in\nrepudii retractatu, quod permissum aliquando iam prohibet, inprimis\nquia ab initio non fuit sic, sicut matrimonii numerus, tum\n quia quos deus coniunxit, homo non separabit, scilicet ne contra\ndominum faciat. Solus enim ille separabit qui et coniunxit. Separabit\nautem non per duritiam repudii, quam exprobrat et compescit,\n sed per debitum moritis. Siquidem unus ex passeribus duobus\nnon cadit in terram sine patris voluntate. Igitur si quos deus\nconiunxit, homo non separabit repudio, aeque consentaneum est,\nut quos deus separavit morte, homo non coniungat matrimonio,\nproinde contra dei voluntatem iuncturus separationem atque si\nseparasset coniunctionem. Hoc quantum ad dei voluntatem non\ndestruendam et initii formam restruendam. Ceterum et alia ratio\nconspirat, immo non alia, sed quae initii formam imposuit et voluntatem\n dei movit ad prohibitionem repudii, quoniam qui dimiserit\nuxorem suam praeterquam ex causa adulterii, facit eam\nadulterari, et qui dimissam a viro duxerit, adulteratur utique.\nNon et nubere legitime potest repudiata, et si quid tale commiserit\nsine matrimonii nomine, non capit elogium adulterii, qua\nadulterium in matrimonio crimen est? Deus taliter censuit citra\n \n\nquam homines, ut in totum, sive per nuptias sive vulgo, alterius\nviri admissio adulterium pronuntietur ab eo. Videamus enim quid\nsit matrimonium apud deum, et ita cognoscemus quid sit aeque\nadulterium. Matrimonium est, cum deus iungit duos in unam carnem,\naut iunctos deprehendens in eadem carne coniunctionem\nsignavit. Adulterium est, cum quoquo modo disiunctis duobus alia\ncaro, immo aliena miscetur, de qua dici non possit, Haec est caro \nex carne mea, et hoc os ex ossibus meis. Semel enim hoc factum\net pronuntiatum sicut ab initio, ita et nunc in alima carnem\nnon potest convenire. Itaque sine causa dices deum vivo marito\nnolle repudiatam alii viro iungi, quasi mortuo velit, quando si\nmortuo non tenetur, proinde nec vivo. Tam repudio matrimonium\ndirimente quam morte non tenebitur ei cui per quod tenebatur\nabruptum est. Cui ergo tenebitur? Nihil deo interest,\nvivo an mortuo viro nubat. Neque enim in illum delinquit, sed\nin semetipsam. Omne delictum quod admiserit homo, extra corpus \nest: qui autem adulteratur, in corpus suum delinquit. Adulteratur\nautem, sicut supra praestruximus, qui aliam carnem sibi immiscet\nsuper illam pristinam quam deus aut coniunxit in dous aut coniunctam\ndeprehendit. Ideoque abstulit repudium, quod ab initio\nnon fuit, ut quod ab initio fuit muniat, duorum in unam carnem\nperseverantiam, ne necessitas vel occasio tertiae concarnationis\nirrumpat, soli causae permittens repudium, si forte praevenerit\ncui praecavetur. Adeo autem repudium a primordio non fuit,\nut apud Romanos post annum sexcentesimum urbis conditae id\ngenus duritiae commissum denotetur. Sed illi\n etiam non repudiantes\nadulteria commiscent: nobis, etsi repudiemus, ne nubere\nquidem licebit. \n \n\n",
        "9":"\n Video iam hinc nos ad apostolum provocari. Ad cuius sensum\nfacilius perspiciendum tanto instantius praeculcandum est mulierem\nmagis defuncto marito teneri, quo minus alium virum admitat.\nRecogitemus enim repudium aut discordia fieri aut discordiam\nfacere, mortem vero ex lege dei non ex hominis offensa evenire,\nidque omnium esse debitum, etiam non maritorum. Igitur si repudiata\nquae per discordiam et iram et odium et causas eorum,\niniuriam vel contumeliam vel quamlibet querelam, et anima et corpore\nseparata est tenetur inimico, ne dicam marito, quanto magis\nilla quae neque suo neque mariti vitio, sed dominicae legis eventu,\na matrimonio non separata, sed relicta, eius erit etiam defuncti,\ncui etiam defuncto concordiam debet? A quo repudium non audiit,\nnon divertit; cui repudium non scripsit, cum ipso est; quem amisisse\nnoluit, retinet. Habet secum animi licentiam, qui omnia\nhomini quae non habet imaginario fructu repraesentat. Ipsam deniqne\ninterrogo feminam: Dic mihi, soror, in pace praemisisti\nvirum tuum? Quid respondebit? An in discordia? Ergo hoc\nmagis ei vincta est cum quo habet apud deum causam. Non\ndiscessit quae tenetur. Sed in pace? Ergo perseveret in ea cum\nillo necesse est quem iam repudiare non poterit, ne sic quidem\nnuptura, si repudiare potuisset. Enimvero et pro anima eius\norat, et refrigerium interim adpostulat ei, et in prima resurrectione\nconsortium, et offert annuis diebus dormitionis eius.\nNam haec nisi fecerit, vere repudiavit, quantum in ipsa est, et\nquidem hoc iniquius, quanto quomodo potuit, quia non potuit,\net hoc indignius, quanto iam indignius, si quia non meruit. Aut\n \n\nnumquid nihil erimus post mortem, secundum aliquem Epicurum,\net non secundum Christum? Quod si credimus mortuorum resurrectionem,\nutique tenebimur cum quibus resurrecturi sumus\nrationem de alterutro reddituri. Si autem in illo aevo neque nubent\nneque nubentur, sed erunt aequales angelis, non ideo non \ntenebimur coniugibus defunctis, quia non erit restitutio coniugii?\nAtquin eo magis tenebimur, quia in meliorem statum destinamur,\nresurrecturi in spiritale consortium, agnituri tam nosmetipsos\nquam et nostros. Ceterum quomodo gratias deo in aeternum canemus,\nsi non manebit in nobis sensus et memoria debiti huius,\nsi substantia, non conscientia reformabimur? Ergo qui cum deo\nerimus, simul erimus, dum omnes apud deum unum (licet merces\nvaria. licet multae mansiones penes patrem eundem), uno denario \neiusdem mercedis operati, id est vitae aeternae, in qua magis non\nseparabit quos coniunxit deus, quam in ista minore vita separari\nvetat. Cum haec ita sint, quomodo alii viro vacabit quae suo\netiam in futurum occupata est? Utrique autem sexui loquimur,\netsi ad alterum sermo est, quia una disciplina praeest. Alium\nhabebit in spiritu, alium in carne. Hoc erit adulterium, unius\nfeminae in duos viros conscientia. Si alter a carne disiunctus est,\nsed in corde remanet, illic, ubi etiam cogitatus sine carnis congressu\net adulterium ante perficit ex concupiscentia et matrimonium\nex voluntate, usque adhuc maritus est, ipsum illud possidens\nper quod et factus est, id est animum: in quo si et alius habitabit,\nhoc erit crimen. Ceterum non est exclusus, si a viliore\ncommercio carnis discessit. Honoratior maritus est, quanto mundior\nfactus est. \n",
        "10":"\n Ut igitur in domino nubas secundum legem et apostolum (si \ntamen vel hoc curas), qualis es id matrimonium postulans quod\neis a quibus postulas non licet habere, ab episcopo monogamo, a\npresbyteris et diaconis eiusdem sacramenti, a viduis, quarum sectam\n \n\nin te recusasti? Et illi plane sic dabunt viros et uxores,\nquomodo buccellas. Hoc enim est apud illos, Omni petenti te\ndabis. Et coniungent vos in ecclesia virgine, unius Christi unica\nsponsa. Et orabis pro maritis tuis, novo et vetere. Elige cui te\nadulteram praestes. Puto, ambobus. Quodsi sapias, taceas defuncto.\nRepudium sit illi silentium tuum, alienis iam dotalibus\nscriptum. Hoc modo novum promereberis maritum, si veteris obliviscaris.\nDebes magis illi placere propter quem deo placere non\nmaluisti. Haec psychici volunt apostolum probasse aut in totum\n non recogitasse, cum scriberet: Mulier vincta est, in quantum\ntemporis vivit vir eius; si autem mortuus fuerit, libera est: cui\nvult, nubat, tantum in domino. Ex hoc enim capitulo defendunt\nlicentiam secundi matrimonii, immo et plurimi, si secundi; quod\nenim semel esse desiit, omni obnoxium est numero. Quo autem\nsensu apostolus scripserit, ita relucebit, si prius constet non\nhoc illum sensu scripsisse quo psychici utuntur. Constabit autem,\nsi quis ea recordetur quae huic capitulo diversa sunt et apud doctrinam\net apud voluntatem et apud propriam ipsius Pauli disciplinam.\nSi enim secundas nuptias permittit, quae ab initio non\nfuerunt, quomodo affirmat omnia ad initium recolligi in Christo?\nSi vult nos iterare coniugia, quomodo semen nostrum in Isaac\nsemel marito auctore defendit? Quomodo totum ordinem ecclesiae\nde monogamis disponit, si non haec disciplina praecedit in laicis,\nex quibus ecclesiae ordo proficit? Quomodo in matrimonio adhuc\npositos a fructu matrimonii avocat, dicens in collecto esse tempus,\nsi per mortem matrimonio elapsos iterum in matrimonium\nrevocat? Haec si diversa sunt ei capitulo de quo agitur, constabit,\nut diximus, non hoc illum sensu scripsisse, quo psychici utuntur;\nquia facilius est, ut aliquam rationem habeat unum illud capitulum\nquae cum ceteris sapiat, quam ut apostolus diversa inter se\ndocuisse videatur. Eam rationem in ipsa materia poterimus recognoscere.\n \n\nQuae ista materia apostolo fuit scribendi talia?\nTirocinium novae et cum maxime orientis ecclesiae, quam lacte \nscilicet educabat, nondum solido cibo validioris doctrinae, adeo ut\nprae illa infantia fidei ignorarent adhuc quid sibi agendum esset\ncirca carnis et sexus necessitatem. Cuius etiam ipsas species ex\nrescriptis intellegimus, cum dicit, De his autem quae scribitis: \nBonum est homini mulierem non attingere; propter fornicationes\nautem unusquisque uxorem suam habeat. Ostendit fuisse qui in\nmatrimonio a fide deprehensi verebantur, ne non liceret eis matrimonio\nsuo exinde uti, quia in carnem sanctam Christi credidissent.\nEt tamen secundum veniam concedit, non secundum imperium, id\nest indulgens, non praecipiens ita fieri. Ceterum malebat omnes \nid esse quod et ipse. Proinde et de repudio rescribens demonstrat\nquosdam de isto quoque cogitasse, vel maxime quia et in ethnicis\nmatrimoniis non putabant post fidem sibi perseverandum. Quaerebant\net de virginibus consilium (praeceptum enim domini non\nerat), bonum esse homini si sic permaneat, utique quomodo a fide\nfuerit inventus. Vinctus es uxori, ne quaesieris solutionem. Solutus\nes ab uxore, ne quaesieris uxorem. Si autem acceperis\nuxorem, non deliquisti, quia ante fidem soluto ab uxore non numerabitur\npost fidem secunda uxor, quae post fidem prima est.\nA fide enim etiam ipsa vita nostra censetur. Sed hic parcere se\ndicit illis; alioquin pressuram carnis subsecuturam prae angustiis\ntemporum impedimenta matrimonii recusantibus; quin potius de\ndomino sollicitudinem habendam promerendo quam de marito.\nEt ita revocat quod permisit. Sic ergo in eodem ipso capitulo,\nquo definit unumquemque in qua vocatione vocabitur, in ea permanere \ndebere, adiciens, Mulier vincta est quamdiu vivit vir eius,\nsi autem dormierit, libera est, cui volet nubat, tantum in domino:\nhinc quoque eam demonstrat intellegendam quae et ipsa\nsic fuerit inventa soluta a viro, quomodo et vir solutus ab uxore,\nper mortem utique, non per repudium facta solutione, quia repudiatis\nnon permitteret nubere adversus pristinum praeceptum. Itaque\nmulier, si nupserit, non delinquet, quia nec hic secundus maritus\ndeputabitur qui est a fide primus, et adeo sic est, ut propterea\n \n\nadiecerit, Tantum in domino: quia de ea agebatur. quae ethnicum\nhabuerat et amisso eo crediderat, ne scilicet etiam post fidem\nethnico se nubere posse praesumeret; licet nec hoc psychici curent.\nSciamus plane non sic esse in Graeco authentico, quomodo\nin usum exiit per duarum syllabarum aut callidam aut simplicem\n eversionem: Si autem dormierit vir eius; quasi de futuro sonet,\nac per hoc videatur ad eam pertinere quae iam in fide virum amiserit.\nHoc quidem si ita esset, in infinitum emissa licentia totiens\nvirum dedisset, quotiens amissus esset, sine ullo pudore nubendi\n \n\netiam ethnicis congruente. Sed etsi ita esset, quasi de futuro,\nSi cuius maritus mortuus fuerit, tantundem et futurum ad eam\npertineret cuius ante fidem morietur maritus. Quavis accipe, dum\ncetera non evertas. Nam cum et illa sententiae cedant: Servus\nvocatus es, ne curaveris: Impraeputiatus vocatus es, ne circumcidaris:\nCircumcisus vocatus es, ne adduxeris, â quibus\nconcurrit: Vinctus es uxori, ne quaesieris solutionem: solutus\nes ab uxore, ne quaesieris uxorem, satis manifestum est ad eos\nhaec pertinere qui in nova et recenti vocatione constituti de his\nconsulebant in quibus a fide fuerant deprehensi. Haec erit interpretatio\ncapituli istius de hoc examinanda, an et tempori et causae,\net tam exemplis et argumentis praecedentibus quam et sententiis\net sensibus subsequentibus, et in primis an ipsius apostoli et consilio\nproprio congruat et instituto; nihil enim custodiendum est\nquam ne diversus sibi quis deprehendatur. \n",
        "11":"\n Audi et subtilissimam e contrario argumentationem. Adeo, \ninquiunt, permisit apostolus iterare connubium, ut solos qui sunt\nin clero monogamiae iugo astrinxerit. Quod enim quibusdam\npraescribit, id non omnibus praescribit. Numquid ergo et quod\nomnibus praecipit, solis episcopis non praescribit, si quod episcopis\npraescribit, non et omnibus praecipit? An ideo omnibus,\nquia et episcopis? et ideo episcopis(??) quia et omnibus? Unde enim\nepiscopi et clerus? Nonne de omnibus? Si non omnes monogamiae\ntenentur, unde monogami in clerum? An ordo aliqui seorsum\ndebebit institui monogamorum, de quo allectio fiat in clerum?\nSed cum extollimur et inflamur adversus clerum, tunc unum\nomnes sumus, tunc omnes sacerdotes, quia sacerdotes nos deo \net patri fecit. Cum ad peraequationem disciplinae sacerdotalis provocamur,\ndeponimus infulas, et pares sumus. De ecclesiasticis\n \n\nordinibus agebatur, quales ordinari oporteret. Oportebat igitur\nomnem communis disciplinae formam sua fronte proponi, edictum\nquodammodo futurum universis impressioni, quo magis sciret\nplebs eum ordinem sibi observandum qui faceret praepositos, et\nne vel ipse honor aliquid sibi ad licentiam quasi de privilegio loci\nblandiatur. Prospiciebat spiritus sanctus dicturos quosdam, Omnia\nlicent episcopis, sicut ille vester Utinensis nec Scantiniam timuit.\nQuot enim et digami praesident apud vos, insultantes utique apostolo,\ncerte non erubescentes, cum haec sub illis leguntur? Age\niam, qui putas exceptionem monogamiae de episcopis factam, recede\net a reliquis tuis titulis disciplinae, qui cum monogamia\n episcopis ascribuntur. Noli esse irreprehensibilis, sobrius, bene\nmoratus, ornatus, hospitalis, docibilis, quin vero et vino deditus\net manu promptus ad caedendum et pugnax et pecuniae amans et\ndomum non regens nec filiorum curans disciplinam, sed nec ab\nextraneis bonam famam sectans. Si enim suam habent episcopi\nlegem circa monogamiam, etiam cetera quae monogamiae accedere\noportebit episcopis erunt scripta. Laicis vero, queis monogamia\nnon convenit, cetera quoque aliena sunt. Evasisti, psychice, si\nvelis, vincula disciplinae totius. Praescribe constanter non omnibus\npraecipi quae quibusdam sint praecepta, aut si cetera quidem\ncommunia sunt, monogamia vero solis episcopis imposita est, numquid\nilli soli Christiani pronuntiandi in quos tota disciplina collata est? \n \n\n",
        "12":"\n Sed et Timotheo scribens vult iuvenculas nubere, filios suscipere, \nmatres familiae agere. Ad eas dirigit quales supra denotat,\niuvenculas viduas, quae in viduitate deprehensae et aliquamdiu adsectatae,\npostquam in deliciis habuerunt Christum, nubere volunt,\nhabentes iudicium quod primam fidem resciderunt, illam videlicet\na qua in viduitate inventae et professae eam non perseverant. Propter\nquod vult eas nubere, ne primam fidem susceptae viduitatis\npostea rescindant, non ut totiens nubant, quotiens in viduitate\ntemptata, immo et in deliciis habita, noluerint perseverare. Legimus\neum et ad Romanos scribentem: Quae autem sub viro est \nmulier, viventi viro vincta est; si autem obierit, evacuata est a\nlege viri. Nempe ergo vivente viro adulterare putabitur, si iuncta\nfuerit alteri viro. Si vero obierit vir, liberata est a lege, quod\nnon sit adultera facta alii viro. Sed et sequentia recognosce, quo\nsensus iste, qui tibi blanditur, evadat. Itaque, inquit, fratres\nmei, mortificamini et vos legi per corpus Christi, ut efficiamini\nalteri, ei scilicet qui a mortuis resurrexit, uti fructum feramus\ndeo. Cum enim eramus in carne, passiones delictorum, quae per\nlegem efficiebantur, in membris nostris ad fructum ferendum morti:\nnunc autem evacuati sumus a lege, mortui in quo tenebamur, ad\nserviendum deo in novitate spiritus, et non in vetustate litterae.\nIgitur si mortificari nos iubet legi per corpus Christi, quod est\necclesia, quae spiritu novitatis constat, non per literam vetustatis,\nid est legis, auferens te a lege, quae non tenet uxorem marito\ndefuncto, quominus alii viro fiat, ad contrariam te redigit condicionem,\nne amisso viro nubas, quantumque non deputareris adultera\nfacta alteri viro post mortem mariti, si adhuc in lege agere deberes,\ntanto ex diversitate condicionis adulterii te praeiudicat post\nmortem mariti alii nubentem; quia iam mortificata es legi, non\npotest tibi licere, cum recessisti ab ea apud quam tibi licebat. \n",
        "13":"\n Nunc si et absolute apostolus permisisset in fide amisso matrimonio \n \n\nnubere, proinde fecisset quemadmodum et cetera quae\nadversus formam regulae suae pro condicione temporum gessit,\ncircumcidens Timotheum propter superinducticios falsos fratres, et\n rasos quosdam inducens in templum propter observationem Iudaeorum,\nille qui Galatas in lege volentes agere castigat. Sed ita res\n exigebant, ut omnibus omnia fieret, quo omnes lucrifaceret, parturiens\n illos, donec formaretur Christus in ipsis, et calefaciens\ntanquam nutrix parvulos fidei, docendo quaedam per veniam, non\nper imperium (aliud est enim indulgere, aliud iubere), proinde temporalem\nlicentiam permittens denuo nubendi propter infirmitatem\n carnis, quemadmodum Moyses repudiandi propter duritiam cordis.\nEt hic itaque reddemus supplementum sensus istius. Si enim Christus\n abstulit quod Moyses praecepit, quia ab initio non fuit sic,\nnec sic ideo ab alia venisse virtute reputabitur Christus, cur non\net paracletus abstulerit quod Paulus indulsit, quia et secundum\nmatrimonium ab initio non fuit, nec ideo suspectus habendus sit,\nquasi spiritus alienus, tantum ut deo et Christo dignum sit quod\nsuperducitur? Si deo et Christo dignum fuit duritiam cordis\ntempore expleto compescere, cur non dignius sit et deo et Christo\ninfirmitatem carnis tempore iam collectiore discutere? Si iustum\nest matrimonium non separari, utique et non iterari honestum est.\nDenique apud saeculum utrumque in bona disciplina deputatur,\naliud concordiae nomine, aliud pudicitiae. Regnavit duritia cordis\nusque ad Christum, regnaverit et infirmitas carnis usque ad paracletum.\nNova lex abstulit repudium (habuit quod auferret), nova\nprophetia secundum matrimonium, non minus repudium prioris.\nSed facilius duritia cordis Christo cessit quam infirmitas carnis.\nPlus haec sibi Paulum defendit quam illa Moysen; si tamen defendit\ncum indulgentem eum captat, praescribentem recusat, quae\npotiores sententias et perpetuas voluntates eius eludit, quae non\nsinit nos hoc apostolo praestare quod mavult. Et quousque infirmitas\nista impudentissima in expugnando meliora perseverabit?\nTempus eius, donec paracletus operaretur, fuit, in quem dilata\nsunt a domino quae tunc sustineri non poterant, quae iam nemini\ncompetit portare non posse, quia per quem datur portare posse\n \n\nnon deest. Quamdiu causabimur carnem, quia dixit dominus, Caro \ninfirma? Sed praemisit et, Spiritus promptus, ut vincat spiritus\ncarnem, ut cedat quod infirmum est fortiori. Nam et, Qui potest \ncapere capiat, inquit, id est qui non potest, discedat. Discessit et\nille dives, qui non ceperat substantiae dividendae egenis praeceptum,\net dimissus est sententiae suae a domino. Nec ideo duritia \nimputabitur Christo de arbitrii cuiuscunque liberi vitio. Ecce, \ninquit, posui ante te bonum et malum. Elige quod bonum est;\nsi non potes, quia non vis (posse enim te, si velis, ostendit, quia\ntuo arbitrio utrumque proposuit), discedas oportet ab eo cuius non\nfacis voluntatem. \n",
        "14":"\n Quae igitur hic duritia nostra, si non facientibus voluntatem \ndei renuntiamus? Quae haeresis, si secundas nuptias, ut illicitas,\niuxta adulterium iudicamus? Quid est enim adulterium quam matrimonium\nillicitum? Notat apostolus eos qui in totum nubere \nprohibebant, qui et de cibis interdicebant quos deus condidit. Nos\nvero non magis nuptias auferimus, si secundas recusamus, quam\ncibos reprobamus, si saepius ieiunamus. Aliud est auferre, aliud\ntemperare; aliud est legem non nubendi ponere, aliud est modum\nnubendi statuere. Plane qui exprobrant nobis duritiam vel haeresim\nin hac causa aestimant, si in tantum fovent carnis infirmitatem,\nut in nubendo frequenter sustinendam putent, cur illam in\nalia causa neque sustinent neque venia fovent, cum tormentis expugnata\nest in negationem? Utique enim illam magis excusari capit\nquae in proelio cecidit quam quae in cubiculo, quae in equuleo\nsuccubuit quam quae in lectulo, quae crudelitati cessit quam quae\nlibidini, quae gemens devicta est quam quae subans. Sed illam\nquidem a communicatione depellunt, quia non sustinuit in finem;\nhanc vero suscipiunt, quasi et haec sustinuerit in finem. Propone,\nquid utraque\n non sustinuerit in finem, et invenies eius causam\nhonestiorem quae saevitiam quam quae pudicitiam sustinere non\npotuit. Et tamen nec cruentam defectionem infirmitas carnis excusat,\nnedum impudicam. \n",
        "15":"\n Rideo autem, cum infirmitas carnis opponitur, quae summa \nfortitudo dicenda est. Iterum nubere est res virium; resurgere\n \n\nin opera carnis de continentiae otio substantia est laterum. Talis\ninfirmitas et tertio et quarto et usque septimo forsitan matrimonio\nsufficit, ut quae totiens fortior quotiens fuerit infirmior, habitura\niam non apostolum auctorem, sed Hermogenem aliquem, plures\nsolitum mulieres ducere quam pingere. Materia enim in illo abundat,\nunde et animam esse praesumens multo magis spiritum a deo non\nhabet, iam nec psychicus, quia non de afflatu dei psychicus. Quid,\nsi inopiam quis causetur, ut carnem suam aperte prostitutam profiteatur,\n exhibitionis causa nubentem, oblitus de victu et vestitu\nnon esse cogitandum? Habet deum etiam corvorum educatorem,\netiam florum excultorem. Quid, si solitudinem domus obtendat?\nquasi una mulier frequentiam praestet homini ad fugam proximo.\nHabet viduam utique, quam assumat licebit. Non unam generis\nhuius uxorem, sed etiam plures habere concessum est. Quid, si\nde posteritate quis cogitet iisdem animis quibus oculis uxor Loth,\nut ideo quis repetat matrimonium, quia de priore liberos non\nhabuit? Haeredes scilicet Christianus quaeret saeculi totius exhaeres.\nHabet fratres, habet ecclesiam matrem, Aliud est, si et\napud Christum legibus Iuliis agi credunt, et existimant caelibes\net orbos ex testamento dei solidum non posse capere. Nubant\nigitur huiusmodi in finem usque, ut in ista confusione carnis,\nsicut Sodoma et Gomorrha et diluvii dies, ab illo ultimo exitu\n saeculi deprehendantur. Adiciant tertium dictum, Manducemus et\n bibamus et nubamus, cras enim moriemur, non recogitantes VAE\nillud praegnantibus et lactantibus multo gravius et amarius eventurum\nin concussione totius mundi, quam evenit in vastatione unius\nparticulae Iudaeae. Satis opportunos novissimis temporibus fructus\niteratis matrimoniis colligant, ubera fluitantia et uteros nauseantes\net infantes pipiantes. Parent antichristo, in quae libidinosius\nsaeviat. Adducet illis carnifices obstetrices. \n \n\n\n Habebunt plane Christo quod allegent speciosum privilegium,\ncarnis usquequaque imbecillitatem. Sed hanc iudicabunt iam non\nIsaac monogamus pater noster, nec Ioannes aliqui Christi spado,\nnec Iudith filia Merari, nec tot alia exempla sanctorum. Solent\nethnici iudices destinari. Exsurget regina Carthaginis et decernet\nin Christianas, quae profuga et in alieno solo et tantae civitatis\ncum maxime formatrix, cum regis nuptias ultro optasse debuisset,\nne tamen secundas eas experiretur, maluit e contrario uri quam\nnubere. Assidebit et illi matrona Romana, quae etsi per vim nocturnam\nnihilominus experta alium virum maculam carnis suo sanguine\nabluit, ut monogamiam in semetipsam vindicaret. Fuerunt\net quae pro viris mori mallent quam post viros nubere. Idolis\ncerte et monogamia et viduitas apparent. Fortunae Muliebri coronam\nnon imponit nisi univira, sicut nec Matri Matutae. Pontifex\nMaximus et Flaminica nubunt semel. Cereris sacerdotes\nviventibus etiam viris et consentientibus amica separatione viduantur.\nSunt et quae de tota continentia iudicent nos, virgines Vestae\net Iunonis Achaicae et Dianae Scythicae et Apollinis Pythii.\nEtiam bovis illius Aegyptii antistites de continentia infirmitatem\nChristianorum iudicabunt. Erubesce, caro, quae Christum induisti!\nSufficiat tibi semel nubere, in quod a primordio facta es, in\nquod a fine revocaris. Redi in Adam vel priorem, si in novissimum\nnon potes. Semel gustavit ille de arbore, semel concupiit,\nsemel pudenda protexit, semel deo erubuit, semel ruborem suum\nabscondit, semel de paradiso sanctiatis exulavit, semel exinde\nnupsit. Si in illo fuisti, habes tuam formam; si in Christum transisti,\nmelior esse debebis. Exhibe tertium Adam et hunc digamum,\net tunc poteris esse, quod inter duos non potes."
    },
    "edition":"Tertullian, ca. 160-ca. 230, creator; Oehler, Franz, editor",
    "englishTitle":"De Monogamia",
    "source":"Perseus Digital Library",
    "originalTitle":"De Monogamia",
    "original-urn":"urn:cts:latinLit:stoa0275.stoa019.opp-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0275.stoa019.opp-lat1-simple"
}