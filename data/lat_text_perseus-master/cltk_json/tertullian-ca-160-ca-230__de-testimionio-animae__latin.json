{
    "meta":"chapter",
    "author":"tertullian ca. 160-ca. 230",
    "text":{
        "0":"\n Magna curiositate et maiore longe memoria opus est ad studendum, \nsi qui velit ex litteris receptissimis quibusque philosophorum\nvel poëtarum vel quorumlibet doctrinae ac sapientiae\nsaecularis magistrorum testimonia excerpere Christianae veritatis,\nut aemiuli persecutoresque eius de suo proprio instrumento et erroris\n in se et iniquitatis in nos rei revincantur. Nonnulli quidem,\nquibus de pristina litteratura et curiositatis labor et memoriae\ntenor perseveravit, ad eum modum opuscula penes nos condiderunt.\ncommemorantes et testificantes in singula rationem et\n \noriginem traditionum et sententiarum argumenta, per quae recognosci\npossit nihil nos aut novum aut portentosum suscepisse, de\nquo non etiam communes et publicae litterae ad suffragium nobis\npatrocinentur, si quid aut erroris eiecimus aut aequitatis admisimus.\nSed suis quidem magistris, alias probatissimis atque\nlectissimis, fidem inclinavit humana de incredulitate duritia, sicubi\nin argumenta Christianae defensionis impingunt. Tunc vani poëtae,\ncum deos humanis passionibus et fabulis designant, tunc philosophi\nduri, cum veritatis fores pulsant. Hactenus sapiens et\nprudens habebitur qui prope Christianum pronuntiaverit, cum,\nsi quid prudentiae aut sapientiae affectaverit seu caerimonias despuens\nseu saeculum revincens, pro Christiano denotetur. Iam\nigitur nihil nobis erit cum litteris et doctrina perversae felicitatis,\ncui in falso potius creditur quam in vero. Viderint, si qui de\nunico et solo deo pronuntiaverunt. Immo nihil omnino relatum\n \n\nsit, quod agnoscat Christianus, ne exprobrare possit. Nam et quod\nrelatum est, neque omnes sciunt, neque qui sciunt, constare confidant\nTanto abest (??) nostris litteris annuant homines, ad quas\nnemo venit nisi iam Christianus. Novum testimonium advoco, immo\nomni litteratura notius, omni doctrina agitatius, omni editione vulgatius,\ntoto homine maius, id est totum quod est hominis. Consiste\nin medio anima: seu divina et aeterna res es secundum plures\nphilosophos, eo magis non mentieris: seu minime divina, quoniam \nquidem mortalis, ut Epicuro soli videtur, eo magis mentiri\nnon debebis, seu de caelo exciperis, seu de terra conciperis,\nseu numeris seu atomis concinnaris, seu cum corpore incipis,\nseu post corpus induceris, undeunde et quoquo modo hominem\nfacis animal rationale, sensus et scientiae capacissimum. Sed non\neam te advoco, quae scholis formata, bibliothecis exercitata, academiis\net porticibus Atticis pasta sapientiam ructas. Te simplicem\net rudem et impolitam et idioticam compello, qualem te\nhabent qui te solam habent, illam ipsam de compito, de trivio,\nde textrino totam. Imperitia tua mihi opus est, quoniam aliquantulae\nperitiae tuae nemo credit. Ea expostulo, quae tecum homini\ninfers, quae aut ex temetipsa aut ex quoeunque auctore tuo\n \n\nsentire didicisti. Non es, quod sciam, Christiana. Fieri enim, non\nnasci solet Christiana. Tamen nunc a te testimonium flagitant\nChristiani, ab extranea adversus tuos, ut (??) tibi erubescant, quod\nnos ob ea oderint et inrideant quae te nunc conscientia\ndetinent. \n",
        "1":"\n Non placemus deum praedicantes hoc nomine unico unicum,\na quo omnia et sub quo universa. Dic testimonium, si ita scis.\nNam te quoque palam et tota libertate, qua non licet nobis, domi\nac foris audimus ita pronuntiare, Quod deus dederit, et, Si\ndeus voluerit. Ea voce et aliquem esse significas et omnem illi\nconfiteris potestatem ad cuius spectas voluntatem, simul et ceteros\nnegas deos esse, dum suis vocabulis nuncupas, Saturnum, Iovem,\nMartem, Minervam. Nam solum deum confirmas quem tantum\ndeum nominas, ut, cum et illos interdum deos appellas, de alieno\net quasi pro mutuo usa videaris. De natura quoque dei, quem\npraedicamus, nec te latet. Deus bonus, Deus benefacit tua\nvox est. Plane, adicis. Sed homo malus, scilicet contraria\n \n\npropositione oblique et figuraliter exprobrans ideo malum hominem,\nquia a deo bono abscesserit. Etiam, quod penes deum bonitatis\net benignitatis omnis benedictio inter nos summum sit disciplinae\net conversationis sacramentum, Benedicat te deus tam facile\npronuntias quam Christiano necesse est, at cum in maledictum\nconvertis dictionem dei, perinde dicto omnem super nos potestatem\neius consistere secundum nos confiteris. Sunt qui etsi deum non\nnegent, dispectorem plane et arbitrum et iudicem non putent (in\nquo utique nos maxime reiciunt, qui ad istam disciplinam metu\npraedicati iudicii transvolamus), sic deum honorantes, dum curis\nobservationis et molestiis animadversionis absolvunt cui ne iram\nquidem adscribunt. Nam si deus, inquiunt, irascitur, corruptibilis\net passionalis est: porro quod patitur quodque corrumpitur etiam\ninteritum potest capere, quem deus non capit. At idem alibi\nanimam divinam et a deo conlatam confitentes cadunt in testimonium\nipsius animae retorquendum adversus opinionem superiorem.\nSi enim anima aut divina aut a deo data est, sine dubio\ndatorem suum novit, et si novit, utique et timet, et tantum\npostremo adauctorem. An non timet quem magis propitium\nvelit quam iratum? Unde igitur naturalis timor animae in deum,\nsi deus non novit irasci? Quomodo timetur qui nescit offendi?\nQuid timetur, nisi ira? Unde ira, nisi ex animadversione? Unde\nanimadversio, nisi de iudicio? Unde iudicium, nisi de potestate?\nCuius potestas summa, nisi dei solius? Hinc ergo tibi, anima,\n \n\nde conscientia suppetit domi ac foris nullo irridente vel prohibente\npraedicare, Deus videt omnia, et Deo commendo, et Deus\nreddet, et Deus inter nos iudicabit. Unde tibi hoc non Christianae?\natque adeo plerumque et vitta Cereris redimita, et pallio\nSaturni coccinata, et deae Isidis linteata, in ipsis denique\ntemplis deum iudicem imploras? Sub Aesculapio stas, Iunonem\nin aere exornas, Minervam calcias furvis galeam formis, et neminem\nde praesentibus deis contestaris. In tuo foro aliunde iudicem\nappellas, in tuis templis alium deum pateris. O testimonium\nveritatis, quae apud ipsa daemonia testem efficit Christianorum! \n \n\n",
        "2":"\n Enimvero cum daemonia affirmamus esse, sane, quasi non \net probemus qui ea soli de corporibus exigimus, aliqui Chrysippi\nadsentator inludit. Et esse et abominationem sustinere execrationes\ntuae respondent. Daemonium vocas hominem aut immunditia\naut malitia aut insolentia aut quacumque macula quam\nnos daemoniis deputamus ad necessitatem odii inportunum.\nSatanan denique in omni vexatione et aspernatione et detestatione\npronuntias, quem nos dicimus malitiae angelum, totius erroris\nartificem, totius saeculi interpolatorem, per quem homo a primordio\ncircumventus, ut praeceptum dei excederet, et propterea in\nmortem datus exinde totum genus de suo semine infectum suae\netiam damnationis traducem fecit. Sentis igitur perditorem tuum,\net licet soli illum noverint Christiani, vel quaecumque apud dominum\nsecta, et tu tamen eum nosti, dum odisti. \n",
        "3":"\n Iam nunc quod ad necessariorem sententiam tuam spectet, \nquantum et ad ipsum statum tuum tendit, adfirmamus te manere\npost vitae dispunctionem et expectare diem iudicii proque meritis\naut cruciatui destinari aut refrigerio, utroque sempiterno; quibus\n \n\nsustinendis necessario tibi substantiam pristinam eiusdemque hominis\nmateriam et memoriam reversuram, quod et nihil mali ac boni\nsentire possis sine carnis passionalis facultate, et nulla ratio sit\niudicii sine ipsius exhibitione qui meruit iudicii passionem. Ea\nopinio Christiana etsi honestior multo Pythagorica, quae te non in\nbestias transfert, etsi plenior Platonica, quae tibi etiam dotem corporis\nreddit, etsi Epicurea gravior, quae te ab interitu defendit,\ntamen propter suum nomen soli vanitati et stupori et, ut dicitur,\npraesumptioni deputatur. Sed non erubescimus, si tecum erit nostra\npraesumptie. Primo enim, cum alicuius defuncti recordaris, misellum\nvocas eum, non utique quod de bono vitae ereptum, sed\nut poenae et iudicio iam adscriptum. Ceterum alias securos vocas\ndefunctos. Profiteris et vitae incommodum et mortis beneficium.\nVocas porro securos, si quando extra portam cum obsoniis et\nmatteis tibi potius parentans ad busta recedis, aut a bustis dilutior\n \n\nredis. At ego sobriam tuam sententiam exigo. Misellos\nvocas mortuos, cum de tuo loqueris, cum ab eis longe es. Nam\nin convivio eorum quasi praesentibus et conrecumbentibus sortem\nsuam exprobrare non possis. Debes adulari propter quos lautius\nvivis. Misellum ergo vocas qui nihil sentit? Quid? quod ut sentienti\nmaledicis, cuius memoriam cum alicuius offensae morsu\nfacis. Terram gravem inprecaris et cineri penes inferos tormentum.\nAeque ex bona parte cui gratiam debes, ossibus et cineribus\neius refrigerium comprecaris et ut bene requiescat apud\ninferos cupis. Si nihil passionis est tibi post mortem, si nulla\nsensus perseverantia, si denique nihil es ipsa ubi corpus reliquisti,\ncur mentiris in te, quasi aliquid ultra pati possis? Immo\ncur in totum times mortem? Nihil est tibi timendum post mortem,\nqua nec experiundum post mortem. Nam etsi dici potest\nideo mortem timeri non ultra quid minantem, sed ut commodum\nvitae amputantem, atquin cum et incommoda longe plura\nvitae pariter excidant, lucratione gravioris partis metum diluit,\nnec iam timenda est amissio bonorum, quae altero bono, id est\nincommodorum pace, pensatur. Non est timendum quod nos liberat\n \n\nab omni timendo. Si times vita decedere, quia optimam nosti,\ncerte mortem timere non debes, quam malam nescis. At cum times,\nscis malam. Non scires autem malam, quia nec timeres, si non\nscires aliquid esse post mortem quod eam malam faciat, ut timeas.\nOmittamus nunc naturalem formam timendi mortem. Nemo timeat\nquod evadere non potest. Ex altera parte congredior, laetioris\nspei post mortem. Nam omnibus fere ingenita est famae post mortem\ncupido. Longum est retexere Curtios et Regulos et Graecos\nviros, quorum innumerabilia elogia sunt contemptae mortis propter\npostumam famam. Quis non hodie memoriae post mortem\nfrequentandae ita studet, vel ut litteraturae operibus vel simplici\nlaude morum vel ipsorum sepulchrorum ambitione nomen\nsuum servet? Unde animae hodie affectare aliquid quod velit\npost mortem, et tantopere praeparare quae sit usura post obitum?\nNihil utique de postero curaret, si nihil de postero sciret.\nSed forsitan de sensu post excessum tui certior sis quam de\nresurrectione quandoque, cuius nos praesumptores denotamur. Atquin\nhoc quoque ab anima praedicatur. Nam si de aliquo iam pridem\n \n\n defuncto tanquam de vivo quis requirat, prae manu occurrit\ndicere, Abiit iam et reverti debet. \n",
        "4":"\n Haec testimonia animae quanto vulgaria, tanto simplicia, quanto \nsimplicia, tanto vulgaria, quanto vulgaria, tanto communia, quanto\ncommunia, tanto naturalia, quanto naturalia, tanto divina. Non\npute cuiquam frivola et frigida videri posse, si recogitet naturae\nmaiestatem, ex qua censetur auctoritas animae. Quantum dederis\nmagistrae, tantum adiudicabis discipulae. Magistra natura, anima\ndiscipula. Quicquid aut illa edocuit aut ista perdidicit, a deo traditum\nest, magistro scilicet ipsius magistrae. Quid anima possit\nde principali institutore praesumere, in te est aestimare de ea\nquae in te est. Senti illam quae ut sentias efficit. Recogita in\npraesagiis vatem, in ominibus augurem, in eventibus prospicem.\nMirum, si a deo data novit homini divinare? Tam mirum, si\neum, a quo data est, novit? Etiam circumventa ab adversario\nmeminit sui auctoris et bonitatis et decreti eius et exitus sui et\nadversarii ipsius. Sic mirum, si a deo data eadem canit quae\ndeus suis dedit nosse? Sed qui eiusmodi eruptiones animae non\nputavit doctrinam esse naturae congenitae et ingenitae conscientiae\ntacita commissa, dicet potius diventilatis in vulgus opinionibus\npublicatarum litterarum usum iam et quasi vitium corroboratum\ntaliter sermocinandi. Certe prior anima quam littera, et prior\n \n\nsermo quam liber, et prior sensus quam stilus, et prior homo\nipse quam philosophus et poëta. Numquid ergo credendum est\nante litteraturam et divulgationem eius mutos ab huiusmodi pronuntiationibus\nhomines vixisse? Nemo deum et bonitatem eius,\nnemo mortem, nemo inferos loquebatur? Mendicabat sermo, opinor,\nimmo nec ullus esse poterat, cessantibus etiam tunc sine quibus\netiam hodie beatior et locupletior et prudentior esse non\npotest, si ea, quae tam facilia, tam assidua, tam proxima hodie\nsunt, in ipsis quodammodo labiis parta, retro non fuerunt, antequam\nlitterae in saeculo germinassent, antequam Mercurius, opinor,\nnatus fuisset. Et unde, oro, ipsis litteris contigit nosse et\nin usum loquelae disseminare quae nulla umquam mens conceperat\naut lingua protulerat aut auris exceperat? At enim cum\ndivinae scripturae, quae penes nos vel Iudaeos sunt, in quorum\noleastro insiti sumus, multo saecularibus litteris vel modica\ntantum aetate aliqua antecedant, ut loco suo edocuimus ad fidem\nearum demonstrandam; et si haec eloquia de litteris usurpavit anima,\nutique de nostris credendum erit, non de vestris, quia potiora\nsunt ad instruendam animam priora quam postera, quae et ipsa\na prioribus instrui sustinebant; cum, etsi de vestris instructam\nconcedamus, ad originem tamen principalem traditio pertineat, nostrumque\nomnino sit quodcunque de nostris sumsisse et tradidisse\ncontigit vobis. Quod cum ita sit, non multum refert, a deo formata\n \n\nsit animae conscientia; an litteris dei. Quid igitur vis, homo,\nde humaunis sententiis litterarum tuarum exisse haec in usus communis\ncallositatem? \n",
        "5":"\n Crede itaque tuis, et de commentariis nostris tanto magis \ncrede divinis, sed de animae ipsius arbitrio perinde crede naturae.\nElige quam ex his fidelius sororem observes veritatis. Si te tuis\nlitteris dubitas, neque deus neque natura mentitur. Ut et naturae\net deo credas, crede animae, ita fiet ut et tibi credas. Illa certe\nest quam tanti facis quantum illa te facit: cuius es totus, quae\ntibi omnia est, sine qua nec vivere potes nec mori, propter quam\ndeum neglegis. Cum enim times fieri Christianus, eam conveni.\nCur alium colit, deum nominat? Cur, cum maledicendos spiritus\ndenotat, daemonia pronuntiat? Cur ad caelum contestatur, et ad\nterram detestatur? Cur alibi servit, alibi vindicem convenit?\nQuid de mortuis iudicat? Quae verba habet Christianorum;\nquos nec auditos visosve vult? Cur aut nobis dedit ea verba, aut\naccepit a nobis? Cur aut docuit, aut didicit? Suspectam habe\nconvenientiam praedicationis in tanta disconvenientia conversationis.\nVanus es, si huic linguae soli aut Graecae, quae propinquae inter\nse habentur, reputabis eiusmodi, ut neges naturae universitatem.\nNon Latinis nec Argivis solis anima de caelo cadit. Omnium\ngentium unus homo nomen est, una anima, varia vox, unus spiritus,\n \n\n varius sonus, propria cuique genti loquela, sed loquelae\nmateria communis. Deus ubique et bonitas dei ubique, daemonium\nubique et maledictio daemonii ubique, iudicii divini invocatio\nubique, mors ubique et conscientia mortis ubique, et testimonium\nubique. Omnis anima suo iure proclamat quae nobis nec mutire\nconceditur. Merito igitur omnis anima et rea et testis est, in\ntantum et rea erroris in quantum et testis veritatis, et stabit\nante aulas dei die iudicii nihil habens dicere. Deum praedicabas,\net non requirebas, daemonia abominabaris, et illa adorabas, iudicium\ndei appellabas, nec esse credebas, inferna supplicia praesumebas,\net non praecavebas, Christianum nomen sapiebas, et Christianum\npersequebaris."
    },
    "edition":"Tertullian, ca. 160-ca. 230, creator; Oehler, Franz, editor",
    "englishTitle":"De Testimionio Animae",
    "source":"Perseus Digital Library",
    "originalTitle":"De Testimionio Animae",
    "original-urn":"urn:cts:latinLit:stoa0275.stoa028.opp-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0275.stoa028.opp-lat1-simple"
}