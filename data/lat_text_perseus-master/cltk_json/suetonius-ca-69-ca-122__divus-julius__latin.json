{
    "meta":"unknown",
    "author":"suetonius ca. 69-ca. 122",
    "text":{
        "0":"\n * * * \n Annum agens sextum decimum patrem amisit; sequentibusque consulibus flamen Dialis\n destinatus dimissa Cossutia, quae familia equestri sed admodum diues praetextato\n desponsata fuerat, Corneliam Cinnae quater consulis filiam duxit uxorem, ex qua illi mox\n Iulia nata est; neque ut repudiaret compelli a dictatore\n Sulla ullo modo potuit. quare et sacerdotio\n et uxoris dote et gentilicis hereditatibus multatus diuersarum partium habebatur, ut etiam\n discedere e medio et quamquam morbo quartanae adgrauante prope per singulas noctes\n commutare latebras cogeretur seque ab inquisitoribus pecunia redimeret, donec per uirgines\n Vestales perque Mamercum Aemilium et Aurelium Cottam propinquos et adfines suos ueniam\n impetrauit. satis constat Sullam, cum deprecantibus\n amicissimis et ornatissimis uiris aliquamdiu denegasset atque illi pertinaciter\n contenderent, expugnatum tandem proclamasse siue diuinitus siue aliqua coniectura:\n uincerent ac sibi haberent, dum modo scirent eum, quem incolumem tanto opere\n cuperent, quandoque optimatium partibus, quas secum simul defendissent, exitio futurum;\n nam Caesari multos Marios inesse. \n ",
        "1":"\n Stipendia prima in Asia fecit Marci Thermi praetoris contubernio; a quo ad accersendam\n classem in Bithyniam missus desedit apud Nicomeden, non sine rumore prostratae regi\n pudicitiae; quem rumorem auxit intra paucos rursus dies repetita Bithynia per causam exigendae pecuniae, quae deberetur cuidam libertino\n clienti suo. reliqua militia secundiore fama fuit et a Thermo in expugnatione Mytilenarum\n corona ciuica donatus est. \n ",
        "2":"\n meruit et sub Seruilio Isaurico in Cilicia, sed breui tempore. nam Sullae morte comperta,\n simul spe nouae dissensionis, quae per Marcum Lepidum mouebatur, Romam propere redit. et\n Lepidi quidem societate, quamquam magnis condicionibus inuitaretur, abstinuit, cum ingenio\n eius diffisus tum occasione, quam minorem opinione offenderat. \n ",
        "3":"\n ceterum composita seditione ciuili Cornelium Dolabellam consularem et triumphalem\n repetundarum postulauit; absolutoque Rhodum secedere statuit, et ad declinandam inuidiam\n et ut per otium ac requiem Apollonio Moloni clarissimo tunc dicendi magistro operam daret.\n huc dum hibernis iam mensibus traicit, circa Pharmacussam insulam a praedonibus captus est\n mansitque apud eos non sine summa indignatione prope quadraginta dies cum uno medico et\n cubicularis duobus. nam comites seruosque ceteros initio\n statim ad expediendas pecunias, quibus redimeretur, dimiserat. numeratis deinde\n quinquaginta talentis expositus in litore non distulit quin e uestigio classe deducta\n persequeretur abeuntis ac redactos in potestatem supplicio, quod saepe illis minatus inter\n iocum fuerat, adficeret. uastante regiones proximas Mithridate, ne desidere in discrimine\n sociorum uideretur, ab Rhodo, quo pertenderat, transiit in Asiam auxiliisque contractis et\n praefecto regis prouincia expulso nutantis ac dubias ciuitates retinuit in fide. \n ",
        "4":"\n Tribunatu militum, qui primus Romam reuerso per suffragia populi honor optigit, actores\n restituendae tribuniciae potestatis, cuius uim Sulla deminuerat, enixissime iuuit. L.\n etiam Cinnae uxoris fratri, et qui cum eo ciuili discordia Lepidum secuti post necem\n consulis ad Sertorium confugerant, reditum in ciuitatem rogatione Plotia confecit\n habuitque et ipse super ea re contionem. \n ",
        "5":"\n Quaestor Iuliam amitam uxoremque Corneliam defunctas laudauit e more pro rostris.\n s et in amitae quidem laudatione de eius ac patris sui utraque origine sic\n refert: \n \n Amitae meae Iuliae maternum genus ab regibus ortum, paternum cum diis inmortalibus\n coniunctum est. nam ab Anco Marcio sunt Marcii Reges, quo nomine fuit mater; a Venere\n Iulii, cuius gentis familia est nostra. est ergo in genere et sanctitas regum, qui\n plurimum inter homines pollent, et caerimonia deorum, quorum ipsi in potestate sunt\n reges. \n\n \n \n In Corneliae autem locum Pompeiam duxit Quinti Pompei filiam, L. Sullae neptem; cum qua\n deinde diuortium fecit adulteratam opinatus a Publio Clodio, quem inter publicas\n caerimonias penetrasse ad eam muliebri ueste tam constans fama erat, ut senatus\n quaestionem de pollutis sacris decreuerit. \n ",
        "6":"\n Quaestori ulterior Hispania obuenit; ubi cum mandatu pr pr aetoris \n iure dicundo conuentus circumiret Gadisque uenisset, animaduersa apud Herculis templum\n Magni Alexandri imagine ingemuit et quasi pertaesus ignauiam suam, quod nihil dum a se\n memorabile actum esset in aetate, qua iam Alexander orbem terrarum subegisset, missionem\n continuo efflagitauit ad captandas quam primum maiorum rerum occasiones in urbe.\n etiam confusum eum somnio proximae noctis—nam uisus\n erat per quietem stuprum matri intulisse—coiectores ad amplissimam spem incitauerunt\n arbitrium terrarum orbis portendi interpretantes, quando mater, quam subiectam sibi\n uidisset, non alia esset quam terra, quae omnium parens haberetur. \n ",
        "7":"\n decedens ergo ante tempus colonias Latinas de petenda ciuitate agitantes adiit, et ad\n audendum aliquid concitasset, nisi consules conscriptas in Ciliciam legiones paulisper ob\n id ipsum retinuissent. \n ",
        "8":"\n Nec eo setius maiora mox in urbe molitus est: siquidem ante paucos dies quam aedilitatem\n iniret, uenit in suspicionem conspirasse cum Marco Crasso consulari, item Publio Sulla et\n L. Autronio post designationem consulatus ambitus condemnatis, ut principio anni senatum\n adorirentur, et trucidatis quos placitum esset, dictaturam Crassus inuaderet, ipse ab eo\n magister equitum diceretur constitutaque ad arbitrium re publica Sullae et Autronio\n consulatus restitueretur. meminerunt huius coniurationis\n Tanusius Geminus in historia, Marcus Bibulus in edictis, C. Curio pater in orationibus. de\n hac significare uidetur et Cicero in quadam ad Axium epistula referens Caesarem in\n consulatu confirmasse regnum, de quo aedilis cogitarat. Tanusius adicit Crassum\n paenitentia uel metu diem caedi destinatum non obisse et idcirco ne Caesarem quidem\n signum, quod ab eo dari conuenerat, dedisse; conuenisse autem Curio ait, ut togam de umero\n deiceret. idem Curio sed et M. Actorius Naso auctores\n sunt conspirasse eum etiam cum Gnaeo Pisone adulescente, cui ob suspicionem urbanae\n coniurationis prouincia Hispania ultro extra ordinem data sit; pactumque ut simul foris\n ille, ipse Romae ad res nouas consurgerent, per †Ambranos et Transpadanos; destitutum\n utriusque consilium morte Pisonis. \n ",
        "9":"\n Aedilis praeter comitium ac forum basilicasque etiam Capitolium ornauit porticibus ad\n tempus extructis, in quibus abundante rerum copia pars apparatus exponeretur. uenationes\n autem ludosque et cum collega et separatim edidit, quo factum est, ut communium quoque\n inpensarum solus gratiam caperet nec dissimularet collega eius Marcus Bibulus, euenisse\n sibi quod Polluci: ut enim geminis fratribus aedes in foro constituta tantum Castoris\n uocaretur, ita suam Caesarisque munificentiam unius Caesaris dici. adiecit insuper Caesar etiam gladiatorium munus, sed aliquanto\n paucioribus quam destinauerat paribus; nam cum multiplici undique familia conparata\n inimicos exterruisset, cautum est de numero gladiatorum, quo ne maiorem cuiquam habere\n Romae liceret. \n ",
        "10":"\n Conciliato populi fauore temptauit per partem tribunorum, ut sibi Aegyptus prouincia\n plebi scito daretur, nanctus extraordinarii imperii occasionem, quod Alexandrini regem\n suum socium atque amicum a senatu appellatum expulerant resque uulgo inprobabatur. nec\n obtinuit aduersante optimatium factione: quorum auctoritatem ut quibus posset modis in\n uicem deminueret, tropaea Gai Mari de Iugurtha deque Cimbris atque Teutonis olim a Sulla\n disiecta restituit atque in exercenda de sicaris quaestione eos quoque sicariorum numero\n habuit, qui proscriptione ob relata ciuium Romanorum capita pecunias ex aerario\n acceperant, quamquam exceptos Cornelis legibus. \n ",
        "11":"\n subornauit etiam qui Gaio Rabirio perduellionis diem diceret, quo praecipuo adiutore\n aliquot ante annos Luci Saturnini seditiosum tribunatum senatus coercuerat, ac sorte iudex\n in reum ductus tam cupide condemnauit, ut ad populum prouocanti nihil aeque ac iudicis\n acerbitas profuerit. \n ",
        "12":"\n deposita prouinciae spe pontificatum maximum petit non sine profusissima largitione; in\n qua reputans magnitudinem aeris alieni, cum mane ad comitia descenderet, praedixisse matri\n osculanti fertur domum se nisi pontificem non reuersurum. atque ita potentissimos duos\n competitores multumque et aetate et dignitate antecedentes superauit, ut plura ipse in\n eorum tribubus suffragia quam uterque in omnibus tulerit. \n ",
        "13":"\n Praetor creatus, detecta coniuratione Catilinae senatuque uniuerso in socios facinoris\n ultimam statuente poenam, solus municipatim diuidendos custodiendosque publicatis bonis\n censuit. quin et tantum metum iniecit asperiora suadentibus, identidem ostentans quanta\n eos in posterum a plebe Romana maneret inuidia, ut Decimum Silanum consulem designatum non\n piguerit sententiam suam, quia mutare turpe erat, interpretatione lenire, uelut grauius\n atque ipse sensisset exceptam. obtinuisset adeo\n transductis iam ad se pluribus et in his Cicerone consulis fratre, nisi labantem ordinem\n confirmasset M. Catonis oratio. ac ne sic quidem impedire rem destitit, quoad manus\n equitum Romanorum, quae armata praesidii causa circumstabat, inmoderatius perseueranti\n necem comminata est, etiam strictos gladios usque eo intentans, ut sedentem una proximi\n deseruerint, uix pauci complexu togaque obiecta protexerint. tunc plane deterritus non\n modo cessit, sed et in reliquum anni tempus curia abstinuit. \n ",
        "14":"\n Primo praeturae die Quintum Catulum de refectione Capitoli ad disquisitionem populi\n uocauit rogatione promulgata, qua curationem eam in alium transferebat; uerum impar\n optimatium conspirationi, quos relicto statim nouorum consulum officio frequentes\n obstinatosque ad resistendum concucurrisse cernebat, hanc quidem actionem deposuit. \n ",
        "15":"\n ceterum Caecilio Metello tribuno plebis turbulentissimas leges aduersus collegarum\n intercessionem ferenti auctorem propugnatoremque se pertinacissime praestitit, donec ambo\n administratione rei publicae decreto patrum submouerentur. ac nihilo minus permanere in\n magistratu et ius dicere ausus, ut comperit paratos, qui ui ac per arma prohiberent,\n dimissis lictoribus abiectaque praetexta domum clam refugit pro condicione temporum\n quieturus. multitudinem quoque biduo post sponte et\n ultro confluentem operamque sibi in adserenda dignitate tumultuosius pollicentem\n conpescuit. quod cum praeter opinionem euenisset, senatus ob eundem coetum festinato\n coactus gratias ei per primores uiros egit accitumque in curiam et amplissimis uerbis\n conlaudatum in integrum restituit inducto priore decreto. \n ",
        "16":"\n Recidit rursus in discrimen aliud inter socios Catilinae nominatus et apud Nouium Nigrum\n quaestorem a Lucio Vettio indice et in senatu a Quinto Curio, cui, quod primus consilia\n coniuratorum detexerat, constituta erant publice praemia. Curius e Catilina se cognouisse\n dicebat, Vettius etiam chirographum eius Catilinae datum pollicebatur. id uero Caesar nullo modo tolerandum existimans, cum inplorato\n Ciceronis testimonio quaedam se de coniuratione ultro ad eum detulisse docuisset, ne Curio\n praemia darentur effecit; Vettium pignoribus captis et direpta supellectile male mulcatum\n ac pro rostris in contione paene discerptum coiecit in carcerem; eodem Nouium quaestorem,\n quod compellari apud se maiorem potestatem passus esset. \n ",
        "17":"\n Ex praetura ulteriorem sortitus Hispaniam retinentes creditores interuentu sponsorum\n remouit ac neque more neque iure, ante quam prouinciae or di narentur, profectus\n est: incertum metune iudicii, quod priuato parabatur, an quo maturius sociis inplorantibus\n subueniret; pacataque prouincia pari festinatione, non expectato successore ad triumphum\n simul consulatumque decessit. sed cum edictis iam\n comitis ratio eius haberi non posset nisi priuatus introisset urbem, et ambienti ut\n legibus solueretur multi contra dicerent, coactus est triumphum, ne consulatu\n excluderetur, dimittere. \n ",
        "18":"\n e duobus consulatus competitoribus, Lucio Lucceio Marcoque Bibulo, Lucceium sibi\n adiunxit, pactus ut is, quoniam inferior gratia esset pecuniaque polleret, nummos de suo\n communi nomine per centurias pronuntiaret. qua cognita re optimates, quos metus ceperat\n nihil non ausurum eum in summo magistratu concordi et consentiente collega, auctores\n Bibulo fuerunt tantundem pollicendi, ac plerique pecunias contulerunt, ne Catone quidem\n abnuente eam largitionem e re publica fieri. \n Igitur cum Bibulo consul creatur. eandem ob causam opera ab optimatibus data est, ut\n prouinciae futuris consulibus minimi negotii, id est siluae callesque, decernerentur. qua\n maxime iniuria instinctus omnibus officiis Gnaeum Pompeium adsectatus est offensum\n patribus, quod Mithridate rege uicto cunctantius confirmarentur acta sua; Pompeioque\n Marcum Crassum reconciliauit ueterem inimicum ex consulatu, quem summa discordia simul\n gesserant; ac societatem cum utroque iniit, ne quid ageretur in re publica, quod\n displicuisset ulli e tribus. \n ",
        "19":"\n inito honore primus omnium instituit, ut tam senatus quam populi diurna acta confierent\n et publicarentur. antiquum etiam rettulit morem, ut quo mense fasces non haberet, accensus\n ante eum iret, lictores pone sequerentur. lege autem agraria promulgata obnuntiantem\n collegam armis foro expulit ac postero die in senatu conquestum nec quoquam reperto, qui\n super tali consternatione referre aut censere aliquid auderet, qualia multa saepe in\n leuioribus turbis decreta erant, in eam coegit desperationem, ut, quoad potestate abiret,\n domo abditus nihil aliud quam per edicta obnuntiaret. \n Vnus ex eo tempore omnia in re publica et ad arbitrium administrauit, ut nonnulli\n urbanorum, cum quid per iocum testandi gratia signarent, non Caesare et Bibulo, sed Iulio\n et Caesare consulibus actum scriberent bis eundem praeponentes nomine atque cognomine,\n utque uulgo mox ferrentur hi uersus: \n non Bibulo quiddam nuper sed Caesare factum est: \n nam Bibulo fieri consule nil memini. campum Stellatem\n maioribus consecratum agrumque Campanum ad subsidia rei publicae uectigalem relictum\n diuisit extra sortem ad uiginti milibus ciuium, quibus terni pluresue liberi essent.\n publicanos remissionem petentis tertia mercedum parte releuauit ac, ne in locatione\n nouorum uectigalium inmoderatius licerentur, propalam monuit. cetera item, quae cuique\n libuissent, dilargitus est contra dicente nullo ac, si conaretur quis, absterrito.\n Marcum Catonem interpellantem extrahi curia per\n lictorem ducique in carcerem iussit. Lucio Lucullo liberius resistenti tantum calumniarum\n metum iniecit, ut ad genua ultro sibi accideret. Cicerone in iudicio quodam deplorante\n temporum statum Publium Clodium inimicum eius, frustra iam pridem a patribus ad plebem\n transire nitentem, eodem die horaque nona transduxit. \n postremo in uniuersos diuersae factionis indicem inductum praemiis, ut se de\n inferenda Pompeio nece sollicitatum a quibusdam profiteretur productusque pro rostris\n auctores ex conpacto nominaret; sed uno atque altero frustra nec sine suspicione fraudis\n nominatis desperans tam praecipitis consilii euentum intercepisse ueneno indicem\n creditur. \n ",
        "20":"\n Sub idem tempus Calpurniam L. Pisonis filiam successuri sibi in consulatu duxit uxorem\n suamque, Iuliam, Gnaeo Pompeio conlocauit repudiato priore sponso Seruilio Caepione, cuius\n uel praecipua opera paulo ante Bibulum inpugnauerat. ac post nouam adfinitatem Pompeium\n primum rogare sententiam coepit, cum Crassum soleret essetque consuetudo, ut quem ordinem\n interrogandi sententias consul Kal. Ianuariis instituisset, eum toto anno conseruaret. \n ",
        "21":"\n Socero igitur generoque suffragantibus ex omni prouinciarum copia Gallias potissimum\n elegit, †cuius emolumento et oportunitate idonea sit materia triumphorum. et initio quidem\n Galliam Cisalpinam Illyrico adiecto lege Vatinia accepit; mox per senatum Comatam quoque,\n ueritis patribus ne, si ipsi negassent, populus et hanc daret. quo gaudio elatus non temperauit, quin paucos post dies frequenti curia\n iactaret, inuitis et gementibus aduersaris adeptum se quae concupisset, proinde ex eo\n insultaturum omnium capitibus; ac negante quodam per contumeliam facile hoc ulli feminae\n fore, responderit quasi adludens: in Suria quoque regnasse Sameramin magnamque Asiae\n partem Amazonas tenuisse quondam. \n ",
        "22":"\n Functus consulatu Gaio Memmio Lucioque Domitio praetoribus de superioris anni actis\n referentibus cognitionem senatui detulit; nec illo suscipiente triduoque per inritas\n altercationes absumpto in prouinciam abiit. et statim quaestor eius in praeiudicium\n aliquot criminibus arreptus est. mox et ipse a Lucio Antistio tr. pl. postulatus appellato\n demum collegio optinuit, cum rei publicae causa abesset reus ne fieret. ad securitatem ergo posteri temporis in magno negotio habuit obligare\n semper annuos magistratus et e petitoribus non alios adiuuare aut ad honorem pati\n peruenire, quam qui sibi recepissent propugnaturos absentiam suam; cuius pacti non\n dubitauit a quibusdam ius iurandum atque etiam syngrapham exigere. \n ",
        "23":"\n sed cum Lucius Domitius consulatus candidatus palam minaretur consulem se effecturum quod\n praetor nequisset adempturumque ei exercitus, Crassum Pompeiumque in urbem prouinciae suae\n Lucam extractos conpulit, ut detrudendi Domitii causa consulatum alterum peterent,\n perfecitque †utrumque, ut in quinquennium sibi imperium prorogaretur. qua fiducia ad legiones, quas a re publica acceperat, alias priuato\n sumptu addidit, unam etiam ex Transalpinis conscriptam, uocabulo quoque Gallico—Alauda\n enim appellabatur—, quam disciplina cultuque Romano institutam et ornatam postea uniuersam\n ciuitate donauit. nec deinde ulla belli occasione, ne\n iniusti quidem ac periculosi abstinuit, tam foederatis quam infestis ac feris gentibus\n ultro lacessitis, adeo ut senatus quondam legatos ad explorandum statum Galliarum\n mittendos decreuerit ac nonnulli dedendum eum hostibus censuerint. sed prospere\n de cedentibus rebus et saepius et plurium quam quisquam umquam dierum\n supplicationes impetrauit. \n ",
        "24":"\n gessit autem nouem annis, quibus in imperio fuit, haec fere. \n Omnem Galliam, quae saltu Pyrenaeo Alpibusque et monte Cebenna, fluminibus Rheno ac\n Rhodano continetur patetque circuitu ad bis et tricies centum milia passuum, praeter\n socias ac bene meritas ciuitates in prouinciae formam redegit, eique cccc in singulos annos stipendii nomine inposuit. Germanos, qui trans Rhenum incolunt, primus Romanorum ponte fabricato\n adgressus maximis adfecit cladibus; adgressus est et Britannos ignotos antea superatisque\n pecunias et obsides imperauit; per tot successus ter nec amplius aduersum casum expertus:\n in Britannia classe ui tempestatis prope absumpta et in Gallia ad Gergouiam legione fusa\n et in Germanorum finibus Titurio et Aurunculeio legatis per insidias caesis. \n ",
        "25":"\n Eodem temporis spatio matrem primo, deinde filiam, nec multo post nepotem amisit. inter\n quae, consternata Publi Clodi caede re publica, cum senatus unum consulem nominatimque\n Gnaeum Pompeium fieri censuisset, egit cum tribunis plebis collegam se Pompeio\n destinantibus, id potius ad populum ferrent, ut absenti sibi, quandoque imperii tempus\n expleri coepisset, petitio secundi consulatus daretur, ne ea causa maturius et inperfecto\n adhuc bello decederet. quod ut adeptus est, altiora iam\n meditans s et spei plenus nullum largitionis aut officiorum in quemquam genus\n publice priuatimque omisit. forum de manubiis incohauit, cuius area super sestertium\n milies constitit. munus populo epulumque pronuntiauit in filiae memoriam, quod ante eum\n nemo. quorum ut quam maxima expectatio esset, ea quae ad epulum pertinerent, quamuis\n macellaris ablocata, etiam domesticatim apparabat. \n gladiatores notos, sicubi infestis spectatoribus dimicarent, ui rapiendos reseruandosque\n mandabat. tirones neque in ludo neque per lanistas, sed in domibus per equites Romanos\n atque etiam per senatores armorum peritos erudiebat, precibus enitens, quod epistulis eius\n ostenditur, ut disciplinam singulorum susciperent ipsique dictata exercentibus darent.\n legionibus stipendium in perpetuum duplicauit. frumentum, quotiens copia esset, etiam sine\n modo mensuraque praebuit ac singula interdum mancipia e praeda uiritim dedit. \n ",
        "26":"\n ad retinendam autem Pompei necessitudinem ac uoluntatem Octauiam sororis suae neptem,\n quae Gaio Marcello nupta erat, condicionem ei detulit sibique filiam eius in matrimonium\n petit Fausto Sullae destinatam. omnibus uero circa eum atque etiam parte magna senatus\n gratuito aut leui faenore obstrictis, ex reliquo quoque ordinum genere uel inuitatos uel\n sponte ad se commeantis uberrimo congiario prosequebatur, libertos insuper seruulosque\n cuiusque, prout domino patronoue gratus qui esset. tum\n reorum aut obaeratorum aut prodigae iuuentutis subsidium unicum ac promptissimum erat,\n nisi quos grauior criminum uel inopiae luxuriaeue uis urgeret, quam ut subueniri posset a\n se; his plane palam bello ciuili opus esse dicebat. \n ",
        "27":"\n nec minore studio reges atque prouincias per terrarum orbem adliciebat, aliis captiuorum\n milia dono offerens, aliis citra senatus populique auctoritatem, quo uellent et quotiens\n uellent, auxilia submittens, superque Italiae Galliarumque et Hispaniarum, Asiae quoque et\n Graeciae potentissimas urbes praecipuis operibus exornans; donec, attonitis iam omnibus et quorsum illa tenderent reputantibus, Marcus Claudius\n Marcellus consul edicto praefatus, de summa se re publica acturum, rettulit ad senatum, ut\n ei succederetur ante tempus, quoniam bello confecto pax esset ac dimitti deberet uictor\n exercitus; et ne absentis ratio comitiis haberetur, quando nec plebi scito Pompeius postea\n abrogasset. acciderat autem, ut is legem de iure\n magistratuum ferens eo capite, quo petitione honorum absentis submouebat, ne Caesarem\n quidem exciperet per obliuionem, ac mox lege iam in aes incisa et in aerarium condita\n corrigeret errorem. nec contentus Marcellus prouincias Caesari et priuilegium eripere,\n rettulit etiam, ut colonis, quos rogatione Vatinia Nouum Comum deduxisset, ciuitas\n adimeretur, quod per ambitionem et ultra praescriptum data esset. \n ",
        "28":"\n Commotus his Caesar ac iudicans, quod saepe ex eo auditum ferunt, difficilius se\n principem ciuitatis a primo ordine in secundum quam ex secundo in nouissimum detrudi,\n summa ope restitit, partim per intercessores tribunos, partim per Seruium Sulpicium\n alterum consulem. insequenti quoque anno Gaio Marcello, qui fratri patrueli suo Marco in\n consulatu successerat, eadem temptante collegam eius Aemilium Paulum Gaiumque Curionem\n uiolentissimum tribunorum ingenti mercede defensores parauit. sed cum obstinatius omnia agi uideret et designatos etiam consules e\n parte diuersa, senatum litteris deprecatus est, ne sibi beneficium populi adimeretur, aut\n ut ceteri quoque imperatores ab exercitibus discederent; confisus, ut putant, facilius se,\n simul atque libuisset, ueteranos conuocaturum quam Pompeium nouos milites. cum aduersariis\n autem pepigit, ut dimissis octo legionibus Transalpinaque Gallia duae sibi legiones et\n Cisalpina prouincia uel etiam una legio cum Illyrico concederetur, quoad consul\n fieret. \n ",
        "29":"\n uerum neque senatu interueniente et aduersariis negantibus ullam se de re publica\n facturos pactionem, transiit in citeriorem Galliam, conuentibusque peractis Rauennae\n substitit, bello uindicaturus si quid de tribunis plebis intercedentibus pro se grauius a\n senatu constitutum esset. \n Et praetextum quidem illi ciuilium armorum hoc fuit; causas autem alias fuisse opinantur.\n Gnaeus Pompeius ita dictitabat, quod neque opera consummare, quae instituerat, neque\n populi expectationem, quam de aduentu suo fecerat, priuatis opibus explere posset, turbare\n omnia ac permiscere uoluisse. alii timuisse dicunt, ne\n eorum, quae primo consulatu aduersus auspicia legesque et intercessiones gessisset,\n rationem reddere cogeretur; cum M. Cato identidem nec sine iure iurando denuntiaret\n delaturum se nomen eius, simul ac primum exercitum dimisisset; cumque uulgo fore\n praedicarent, ut si priuatus redisset, Milonis exemplo circumpositis armatis causam apud\n iudices diceret. quod probabilius facit Asinius Pollio,\n Pharsalica acie caesos profligatosque aduersarios prospicientem haec eum ad uerbum dixisse\n referens: 'hoc uoluerunt; tantis rebus gestis Gaius Caesar condemnatus essem, nisi ab\n exercitu auxilium petissem.' quidam putant captum\n imperii consuetudine pensitatisque suis et inimicorum uiribus usum occasione rapiendae\n dominationis, quam aetate prima concupisset. quod existimasse uidebatur et Cicero scribens\n de Officiis tertio libro semper Caesarem in ore habuisse est in Phoenissis: ei)/per ga\\r a)dikei=n \n xrh/, turanni/dos pe/ri ka/lliston a)di/khma: ta\\ d'\n a)/lla \n eu)sebei=n xrew/n Euripidis uersus, quos sic\n ipse conuertit: nam si uiolandum est ius, regnandi gratia \n uiolandum est: aliis rebus pietatem colas. \n ",
        "30":"\n Cum ergo sublatam tribunorum intercessionem ipsosque urbe cessisse nuntiatum esset,\n praemissis confestim clam cohortibus, ne qua suspicio moueretur, et spectaculo publico per\n dissimulationem interfuit et formam, qua ludum gladiatorium erat aedificaturus,\n considerauit et ex consuetudine conuiuio se frequenti dedit. dein post solis occasum mulis e proximo pistrino ad uehiculum iunctis\n occultissimum iter modico comitatu ingressus est; et cum luminibus extinctis decessisset\n uia, diu errabundus tandem ad lucem duce reperto per angustissimos tramites pedibus\n euasit. consecutusque cohortis ad Rubiconem flumen, qui prouinciae eius finis erat, paulum\n constitit, ac reputans quantum moliretur, conuersus ad proximos: 'etiam nunc,' inquit,\n 'regredi possumus; quod si ponticulum transierimus, omnia armis agenda erunt.' \n ",
        "31":"\n cunctanti ostentum tale factum est. quidam eximia magnitudine et forma in proximo sedens\n repente apparuit harundine canens; ad quem audiendum cum praeter pastores plurimi etiam ex\n stationibus milites concurrissent interque eos et aeneatores, rapta ab uno tuba prosiliuit\n ad flumen et ingenti spiritu classicum exorsus pertendit ad alteram ripam. tunc Caesar:\n 'eatur,' inquit, 'quo deorum ostenta et inimicorum iniquitas uocat. iacta alea est,'\n inquit. \n ",
        "32":"\n atque ita traiecto exercitu, adhibitis tribunis plebis, qui pulsi superuenerant, pro\n contione fidem militum flens ac ueste a pectore discissa inuocauit. existimatur etiam\n equestres census pollicitus singulis; quod accidit opinione falsa. nam cum in adloquendo\n adhortandoque saepius digitum laeuae manus ostentans adfirmaret se ad satis faciendum\n omnibus, per quos dignitatem suam defensurus esset, anulum quoque aequo animo detracturum\n sibi, extrema contio, cui facilius erat uidere contionantem quam audire, pro dicto\n accepit, quod uisu suspicabatur; promissumque ius anulorum cum milibus quadringenis fama\n distulit. \n ",
        "33":"\n Ordo et summa rerum, quas deinceps gessit, sic se habent. Picenum Vmbriam Etruriam\n occupauit et Lucio Domitio, qui per tumultum successor ei nominatus Corfinium praesidio\n tenebat, in dicionem redacto atque dimisso secundum Superum mare Brundisium tetendit, quo\n consules Pompeiusque confugerant quam primum transfretaturi. hos frustra per omnis moras exitu prohibere conatus Romam iter\n conuertit appellatisque de re publica patribus ualidissimas Pompei copias, quae sub tribus\n legatis M. Petreio et L. Afranio et M. Varrone in Hispania erant, inuasit, professus ante\n inter suos, ire se ad exercitum sine duce et inde reuersurum ad ducem sine exercitu. et\n quanquam obsidione Massiliae, quae sibi in itinere portas clauserat, summaque frumentariae\n rei penuria retardante breui tamen omnia subegit. \n ",
        "34":"\n hinc urbe repetita in Macedoniam transgressus Pompeium, per quattuor paene menses maximis\n obsessum operibus, ad extremum Pharsalico proelio fudit et fugientem Alexandriam\n persecutus, ut occisum deprehendit, cum Ptolemaeo rege, a quo sibi quoque insidias tendi\n uidebat, bellum sane difficillimum gessit, neque loco neque tempore aequo, sed hieme anni\n et intra moenia copiosissimi ac sollertissimi hostis, inops ipse omnium rerum atque\n inparatus. regnum Aegypti uictor Cleopatrae fratrique eius minori permisit, ueritus\n prouinciam facere, ne quandoque uiolentiorem praesidem nacta nouarum rerum materia esset.\n ab Alexandria in Syriam et inde Pontum transiit\n urgentibus de Pharnace nuntiis, quem Mithridatis Magni filium ac tunc occasione temporum\n bellantem iamque multiplici successu praeferocem, intra quintum quam adfuerat diem,\n quattuor quibus in conspectum uenit horis, una profligauit acie; crebro commemorans Pompei\n felicitatem, cui praecipua militiae laus de tam inbelli genere hostium contigisset. dehinc\n Scipionem ac Iubam reliquias partium in Africa refouentis deuicit, Pompei liberos in\n Hispania. \n ",
        "35":"\n omnibus ciuilibus bellis nullam cladem nisi per legatos suos passus est, quorum C. Curio\n in Africa periit, C. Antonius in Illyrico in aduersariorum deuenit potestatem, P.\n Dolabella classem in eodem Illyrico, Cn. Domitius Caluinus in Ponto exercitum amiserunt.\n ipse prosperrime semper ac ne ancipiti quidem umquam fortuna praeterquam bis dimicauit:\n semel ad Dyrrachium, ubi pulsus non instante Pompeio negauit eum uincere scire, iterum in\n Hispania ultimo proelio, cum desperatis rebus etiam de consciscenda nece cogitauit. \n ",
        "36":"\n Confectis bellis quinquiens triumphauit, post deuictum Scipionem quater eodem mense, sed\n interiectis diebus, et rursus semel post superatos Pompei liberos. primum et\n excellentissimum triumphum egit Gallicum, sequentem Alexandrinum, deinde Ponticum, huic\n proximum Africanum, nouissimum Hispaniensem, diuerso quemque apparatu et instrumento.\n Gallici triumphi die Velabrum praeteruehens paene\n curru excussus est axe diffracto ascenditque Capitolium ad lumina quadraginta elephantis\n dextra sinistraque lychnuchos gestantibus. Pontico triumpho inter pompae fercula trium\n uerborum praetulit titulum veni · vidi · vici non\n acta belli significantem sicut ceteris, sed celeriter confecti notam. \n ",
        "37":"\n ueteranis legionibus praedae nomine in pedites singulos super bina sestertia, quae initio\n ciuilis tumultus numerauerat, uicena quaterna milia nummum dedit. adsignauit et agros, sed\n non continuos, ne quis possessorum expelleretur. populo praeter frumenti denos modios ac\n totidem olei libras trecenos quoque nummos, quos pollicitus olim erat, uiritim diuisit et\n hoc amplius centenos pro mora. annuam etiam habitationem\n Romae usque ad bina milia nummum, in Italia non ultra quingenos sestertios remisit.\n adiecit epulum ac uiscerationem et post Hispaniensem uictoriam duo prandia; nam cum prius\n parce neque pro liberalitate sua praebitum iudicaret, quinto post die aliud largissimum\n praebuit. \n ",
        "38":"\n edidit spectacula uarii generis: munus gladiatorium, ludos etiam regionatim urbe tota et\n quidem per omnium linguarum histriones, item circenses athletas naumachiam. munere in foro\n depugnauit Furius Leptinus stirpe praetoria et Q. Calpenus senator quondam actorque\n causarum. pyrricham saltauerunt Asiae Bithyniaeque principum liberi. ludis Decimus Laberius eques Romanus mimum suum egit donatusque\n quingentis sestertiis et anulo aureo sessum in quattuordecim e scaena per orchestram\n transiit. circensibus spatio circi ab utraque parte producto et in gyrum euripo addito\n quadrigas bigasque et equos desultorios agitauerunt nobilissimi iuuenes. Troiam lusit\n turma duplex maiorum minorumque puerorum. uenationes\n editae per dies quinque ac nouissime pugna diuisa in duas acies, quingenis peditibus,\n elephantis uicenis, tricenis equitibus hinc et inde commissis. nam quo laxius dimicaretur,\n sublatae metae inque earum locum bina castra exaduersum constituta erant. athletae stadio\n ad tempus extructo regione Marti campi certauerunt per triduum. nauali proelio in minore Codeta defosso lacu biremes ac triremes\n quadriremesque Tyriae et Aegyptiae classis magno pugnatorum numero conflixerunt. ad quae\n omnia spectacula tantum undique confluxit hominum, ut plerique aduenae aut inter uicos aut\n inter uias tabernaculis positis manerent, ac saepe prae turba elisi exanimatique sint\n plurimi et in his duo senatores. \n ",
        "39":"\n Conuersus hinc ad ordinandum rei publicae statum fastos correxit iam pridem uitio\n pontificum per intercalandi licentiam adeo turbatos, ut neque messium feriae aestate neque\n uindemiarum autumno conpeterent; annumque ad cursum solis accommodauit, ut trecentorum\n sexaginta quinque dierum esset et intercalario mense sublato unus dies quarto quoque anno\n intercalaretur. quo autem magis in posterum ex Kalendis\n Ianuariis nouis temporum ratio congrueret, inter Nouembrem ac Decembrem mensem interiecit\n duos alios; fuitque is annus, quo haec constituebantur, quindecim mensium cum\n intercalario, qui ex consuetudine in eum annum inciderat. \n ",
        "40":"\n senatum suppleuit, patricios adlegit, praetorum aedilium quaestorum, minorum etiam\n magistratuum numerum ampliauit; nudatos opere censorio aut sententia iudicum de ambitu\n condemnatos restituit. comitia cum populo partitus est,\n ut exceptis consulatus conpetitoribus de cetero numero candidatorum pro parte dimidia quos\n populus uellet pronuntiarentur, pro parte altera quos ipse dedisset. et edebat per\n libellos circum tribum missos scriptura breui: 'Caesar dictator illi tribui. commendo\n uobis illum et illum, ut uestro suffragio suam dignitatem teneant.' admisit ad honores et\n proscriptorum liberos. iudicia ad duo genera iudicum redegit, equestris ordinis ac\n senatorii; tribunos aerarios, quod erat tertium, sustulit. \n Recensum populi nec more nec loco solito, sed uicatim per dominos insularum egit atque ex\n uiginti trecentisque milibus accipientium frumentum e publico ad centum quinquaginta\n retraxit; ac ne qui noui coetus recensionis causa moueri quandoque possent, instituit,\n quotannis in demortuorum locum ex iis, qui recensi non essent, subsortitio a praetore\n fieret. \n ",
        "41":"\n octoginta autem ciuium milibus in transmarinas colonias distributis, ut exhaustae quoque\n urbis frequentia suppeteret, sanxit, ne quis ciuis maior annis uiginti minorue †decem, qui\n sacramento non teneretur, plus triennio continuo Italia abesset, neu qui senatoris filius\n nisi contubernalis aut comes magistratus peregre proficisceretur; neue ii, qui pecuariam\n facerent, minus tertia parte puberum ingenuorum inter pastores haberent. omnisque\n medicinam Romae professos et liberalium artium doctores, quo libentius et ipsi urbem\n incolerent et ceteri adpeterent, ciuitate donauit. de\n pecuniis mutuis disiecta nouarum tabularum expectatione, quae crebro mouebatur, decreuit\n tandem, ut debitores creditoribus satis facerent per aestimationem possessionum, quanti\n quasque ante ciuile bellum comparassent, deducto summae aeris alieni, si quid usurae\n nomine numeratum aut perscriptum fuisset; qua condicione quarta pars fere crediti\n deperibat. cuncta collegia praeter antiquitus constituta\n distraxit. poenas facinorum auxit; et cum locupletes eo facilius scelere se obligarent,\n quod integris patrimoniis exulabant, parricidas, ut Cicero scribit, bonis omnibus,\n reliquos dimidia parte multauit. \n ",
        "42":"\n ius laboriosissime ac seuerissime dixit. repetundarum conuictos etiam ordine senatorio\n mouit. diremit nuptias praetorii uiri, qui digressam a marito post biduum statim duxerat,\n quamuis sine probri suspicione. peregrinarum mercium portoria instituit. lecticarum usum,\n item conchyliatae uestis et margaritarum nisi certis personis et aetatibus perque certos\n dies ademit. legem praecipue sumptuariam exercuit\n dispositis circa macellum custodibus, qui obsonia contra uetitum retinerent deportarentque\n ad se, submissis nonnumquam lictoribus atque militibus, qui, si qua custodes fefellissent,\n iam adposita e triclinio auferrent. \n ",
        "43":"\n Nam de ornanda instruendaque urbe, item de tuendo ampliandoque imperio plura ac maiora in\n dies destinabat: in primis Martis templum, quantum nusquam esset, extruere repleto et\n conplanato lacu, in quo naumachiae spectaculum ediderat, theatrumque summae magnitudinis\n Tarpeio monti accubans; ius ciuile ad certum modum\n redigere atque ex immensa diffusaque legum copia optima quaeque et necessaria in\n paucissimos conferre libros; bibliothecas Graecas Latinasque quas maximas posset publicare\n data Marco Varroni cura comparandarum ac digerendarum; \n siccare Pomptinas paludes; emittere Fucinum lacum; uiam munire a mari Supero per Appennini\n dorsum ad Tiberim usque; perfodere Isthmum; Dacos, qui se in Pontum et Thraciam\n effuderant, coercere; mox Parthis inferre bellum per Armeniam minorem nec nisi ante\n expertos adgredi proelio. \n Talia agentem atque meditantem mors praeuenit. de qua prius quam dicam, ea quae ad formam\n et habitum et cultum et mores, nec minus quae ad ciuilia et bellica eius studia\n pertineant, non alienum erit summatim exponere. \n ",
        "44":"\n Fuisse traditur excelsa statura, colore candido, teretibus membris, ore paulo pleniore,\n nigris uegetisque oculis, ualitudine prospera, nisi quod tempore extremo repente animo\n linqui atque etiam per somnum exterreri solebat. comitiali quoque morbo bis inter res\n agendas correptus est. circa corporis curam morosior, ut\n non solum tonderetur diligenter ac raderetur, sed uelleretur etiam, ut quidam\n exprobrauerunt, caluitii uero deformitatem iniquissime ferret saepe obtrectatorum iocis\n obnoxiam expertus. ideoque et deficientem capillum reuocare a uertice adsueuerat et ex\n omnibus decretis sibi a senatu populoque honoribus non aliud aut recepit aut usurpauit\n libentius quam ius laureae coronae perpetuo gestandae. \n Etiam cultu notabilem ferunt: usum enim lato clauo ad manus fimbriato nec umquam aliter\n quam ut super eum cingeretur, et quidem fluxiore cinctura; unde emanasse Sullae dictum\n optimates saepius admonentis, ut male praecinctum puerum cauerent. \n ",
        "45":"\n habitauit primo in Subura modicis aedibus, post autem pontificatum maximum in Sacra uia\n domo publica. munditiarum lautitiarumque studiosissimum multi prodiderunt: uillam in\n Nemorensi a fundamentis incohatam magnoque sumptu absolutam, quia non tota ad animum ei\n responderat, totam diruisse, quanquam tenuem adhuc et obaeratum; in expeditionibus\n tessellata et sectilia pauimenta circumtulisse; \n ",
        "46":"\n Britanniam petisse spe margaritarum, quarum amplitudinem conferentem interdum sua manu\n exegisse pondus; gemmas, toreumata, signa, tabulas operis antiqui semper animosissime\n comparasse; seruitia rectiora politioraque inmenso pretio, et cuius ipsum etiam puderet,\n sic ut rationibus uetaret inferri; \n ",
        "47":"\n conuiuatum assidue per prouincias duobus tricliniis, uno quo sagati palliatiue, altero\n quo togati cum inlustrioribus prouinciarum discumberent. domesticam disciplinam in paruis\n ac maioribus rebus diligenter adeo seuereque rexit, ut pistorem alium quam sibi panem\n conuiuis subicientem compedibus uinxerit, libertum gratissimum ob adulteratam equitis\n Romani uxorem, quamuis nullo querente, capitali poena adfecerit. \n ",
        "48":"\n Pudicitiae eius famam nihil quidem praeter Nicomedis contubernium laesit, graui tamen et\n perenni obprobrio et ad omnium conuicia exposito. omitto Calui Licini notissimos\n uersus: \n Bithynia quicquid \n et p r edicator Caesaris umquam habuit. \n praetereo actiones Dolabellae et\n Curionis patris, in quibus eum Dolabella 'paelicem reginae, spondam interiorem regiae\n lecticae,' at Curio 'stabulum Nicomedis et Bithynicum fornicem' dicunt. missa etiam facio edicta Bibuli, quibus proscripsit collegam suum\n Bithynicam reginam, eique antea regem fuisse cordi, nunc esse regnum. quo tempore, ut\n Marcus Brutus refert, Octauius etiam quidam ualitudine mentis liberius dicax conuentu\n maximo, cum Pompeium regem appellasset, ipsum reginam salutauit. sed C. Memmius etiam ad\n cyathum †et ui Nicomedi stetisse obicit, cum reliquis exoletis, pleno conuiuio,\n accubantibus nonnullis urbicis negotiatoribus, quorum refert nomina. Cicero uero non contentus in quibusdam epistulis scripsisse a\n satellitibus eum in cubiculum regium eductum in aureo lecto ueste purpurea decubuisse\n floremque aetatis a Venere orti in Bithynia contaminatum, quondam etiam in senatu\n defendenti ei Ny sae causam, filiae Nicomedis, beneficiaque regis in se commemoranti:\n 'remoue,' inquit, 'istaec, oro te, quando notum est, et quid ille tibi et quid illi tute\n dederis.' Gallico denique triumpho milites eius inter\n cetera carmina, qualia currum prosequentes ioculariter canunt, etiam illud uulgatissimum\n pronuntiauerunt: \n Gallias Caesar subegit, Nicomedes Caesarem: \n ecce Caesar nunc triumphat qui subegit Gallias, \n Nicomedes non triumphat qui subegit Caesarem. \n ",
        "49":"\n pronum et sumptuosum in libidines fuisse constans opinio est, plurimasque et illustres\n feminas corrupisse, in quibus Postumiam Serui Sulpici i , Lolliam Auli Gabini,\n Tertullam Marci Crassi, etiam Cn. Pompei Muciam. nam certe Pompeio et a Curionibus patre\n et filio et a multis exprobratum est, quod cuius causa post tres liberos exegisset uxorem\n et quem gemens Aegisthum appellare consuesset, eius postea filiam potentiae cupiditate in\n matrimonium recepisset. sed ante alias dilexit Marci\n Bruti matrem Seruiliam, cui et proximo suo consulatu sexagiens sestertium margaritam\n mercatus est et bello ciuili super alias donationes amplissima praedia ex auctionibus\n hastae minimo addixit; cum quidem plerisque uilitatem mirantibus facetissime Cicero: 'quo\n melius,' inquit, 'emptum sciatis, tertia deducta'; existimabatur enim Seruilia etiam\n filiam suam Tertiam Caesari conciliare. \n ",
        "50":"\n ne prouincialibus quidem matrimoniis abstinuisse uel hoc disticho apparet iactato aeque a\n militibus per Gallicum triumphum: \n urbani, seruate uxores: moechum caluom adducimus. \n aurum in Gallia effutuisti, hic sumpsisti mutuum. \n ",
        "51":"\n dilexit et reginas, inter quas Eunoen Mauram Bogudis uxorem, cui maritoque eius plurima\n et immensa tribuit, ut Naso scripsit; sed maxime Cleopatram, cum qua et conuiuia in primam\n lucem saepe protraxit et eadem naue thalamego paene Aethiopia tenus Aegyptum penetrauit,\n nisi exercitus sequi recusasset, quam denique accitam in urbem non nisi maximis honoribus\n praemiisque auctam remisit filiumque natum appellare nomine suo passus est. quem quidem nonnulli Graecorum similem quoque Caesari et forma et\n incessu tradiderunt. M. Antonius adgnitum etiam ab eo senatui adfirmauit, quae scire C.\n Matium et C. Oppium reliquosque Caesaris amicos; quorum Gaius Oppius, quasi plane\n defensione ac patrocinio res egeret, librum edidit, non esse Caesaris filium, quem\n Cleopatra dicat. Heluius Cinna tr. pl. plerisque\n confessus est habuisse se scriptam paratamque legem, quam Caesar ferre iussisset cum ipse\n abesset, uti uxores liberorum quaerendorum causa quas et quot uellet ducere liceret. at ne\n cui dubium omnino sit et impudicitiae et adulteriorum flagrasse infamia, Curio pater\n quadam eum oratione omnium mulierum uirum et omnium uirorum mulierem appellat. \n ",
        "52":"\n Vini parcissimum ne inimici quidem negauerunt. Marci Catonis est: unum ex omnibus\n Caesarem ad euertendam rem publicam sobrium accessisse. nam circa uictum Gaius Oppius adeo\n indifferentem docet, ut quondam ab hospite conditum oleum pro uiridi adpositum\n aspernantibus ceteris solum etiam largius appetisse scribat, ne hospitem aut neglegentiae\n aut rusticitatis uideretur arguere. \n ",
        "53":"\n abstinentiam neque in imperiis neque in magistratibus praestitit. ut enim quidam\n monumentis suis testati sunt, in Hispania pro consule et a sociis pecunias accepit\n emendicatas in auxilium aeris alieni et Lusitanorum quaedam oppida, quanquam nec imperata\n detrectarent et aduenienti portas patefacerent, diripuit hostiliter. in Gallia fana templaque deum donis referta expilauit, urbes diruit\n saepius ob praedam quam ob delictum; unde factum, ut auro abundaret ternisque milibus\n nummum in libras promercale per Italiam prouinciasque diuenderet. in primo consulatu tria milia pondo auri furatus e Capitolio tantundem\n inaurati aeris reposuit. societates ac regna pretio dedit, ut qui uni Ptolemaeo prope sex\n milia talentorum suo Pompeique nomine abstulerit. postea uero euidentissimis rapinis ac\n sacrilegis et onera bellorum ciuilium et triumphorum ac munerum sustinuit impendia. \n ",
        "54":"\n Eloquentia militarique re aut aequauit praestantissimorum gloriam aut excessit. post\n accusationem Dolabellae haud dubie principibus patronis adnumeratus est. certe Cicero ad\n Brutum oratores enumerans negat se uidere, cui debeat Caesar cedere, aitque eum elegantem,\n splendidam quoque atque etiam magnificam et generosam quodam modo rationem dicendi tenere;\n et ad Cornelium Nepotem de eodem ita scripsit: 'quid?\n oratorem quem huic antepones eorum, qui nihil aliud egerunt? quis sententiis aut acutior\n aut crebrior? quis uerbis aut ornatior aut elegantior?' genus eloquentiae dum taxat\n adulescens adhuc Strabonis Caesaris secutus uidetur, cuius etiam ex oratione, quae\n inscribitur 'pro Sardis,' ad uerbum nonnulla transtulit in diuinationem suam. pronuntiasse\n autem dicitur uoce acuta, ardenti motu gestuque, non sine uenustate. orationes aliquas reliquit, inter quas temere quaedam feruntur. 'pro\n Quinto Metello' non immerito Augustus existimat magis ab actuaris exceptam male\n subsequentibus uerba dicentis, quam ab ipso editam; nam in quibusdam exemplaribus inuenio\n ne inscriptam quidem 'pro Metello,' sed 'quam scripsit Metello,' cum ex persona Caesaris\n sermo sit Metellum seque aduersus communium obtrectatorum criminationes purgantis.\n 'apud milites' quoque 'in Hispania' idem Augustus uix\n ipsius putat, quae tamen duplex fertur: una quasi priore habita proelio, altera\n posteriore, quo Asinius Pollio ne tempus quidem contionandi habuisse eum dicit subita\n hostium incursione. \n ",
        "55":"\n reliquit et rerum suarum commentarios Gallici ciuilisque belli Pompeiani. nam Alexandrini\n Africique et Hispaniensis incertus auctor est: alii Oppium putant, alii Hirtium, qui etiam\n Gallici belli nouissimum imperfectumque librum suppleuerit. de commentariis Caesaris\n Cicero in eodem Bruto sic refert: 'commentarios scripsit\n ualde quidem probandos: nudi sunt, recti et uenusti, omni ornatu orationis tamquam ueste\n detracta; sed dum uoluit alios habere parata, unde sumerent qui uellent scribere\n historiam, ineptis gratum fortasse fecit, qui illa uolent calamistris inurere, sanos\n quidem homines a scribendo deterruit.' de isdem\n commentariis Hirtius ita praedicat: 'adeo probantur omnium iudicio, ut praerepta, non\n praebita facultas scriptoribus uideatur. cuius tamen rei maior nostra quam reliquorum\n est admiratio; ceteri enim, quam bene atque emendate, nos etiam, quam facile atque\n celeriter eos perscripserit, scimus.' Pollio Asinius\n parum diligenter parumque integra ueritate compositos putat, cum Caesar pleraque et quae\n per alios erant gesta temere crediderit et quae per se, uel consulto uel etiam memoria\n lapsus perperam ediderit; existimatque rescripturum et correcturum fuisse. reliquit et 'de analogia' duos libros et 'Anticatones' totidem ac\n praeterea poema quod inscribitur Iter. quorum librorum primos in transitu Alpium, cum ex\n citeriore Gallia conuentibus peractis ad exercitum rediret, sequentes sub tempus Mundensis\n proelii fecit; nouissimum, dum ab urbe in Hispaniam ulteriorem quarto et uicensimo die\n peruenit. epistulae quoque eius ad senatum extant, quas\n primum uidetur ad paginas et formam memorialis libelli conuertisse, cum antea consules et\n duces non nisi transuersa charta scriptas mitterent. extant et ad Ciceronem, item ad\n familiares domesticis de rebus, in quibus, si qua occultius perferenda erant, per notas\n scripsit, id est sic structo litterarum ordine, ut nullum uerbum effici posset: quae si\n qui inuestigare et persequi uelit, quartam elementorum litteram, id est D pro A et perinde\n reliquas commutet. feruntur et †aituero ab adulescentulo\n quaedam scripta, ut 'Laudes Herculis,' tragoedia 'Oedipus,' item 'Dicta collectanea': quos\n omnis libellos uetuit Augustus publicari in epistula, quam breuem admodum ac simplicem ad\n Pompeium Macrum, cui ordinandas bibliothecas delegauerat, misit. \n ",
        "56":"\n Armorum et equitandi peritissimus, laboris ultra fidem patiens erat. in agmine nonnumquam\n equo, sae pius pedibus anteibat, capite detecto, seu sol seu imber esset; longissimas uias\n incredibili celeritate confecit, expeditus, meritoria raeda, centena passuum milia in\n singulos dies; si flumina morarentur, nando traiciens uel innixus inflatis utribus, ut\n persaepe nuntios de se praeuenerit. \n ",
        "57":"\n in obeundis expeditionibus dubium cautior an audentior, exercitum neque per insidiosa\n itinera duxit umquam nisi perspeculatus locorum situs, neque in Britanniam transuexit,\n nisi ante per se portus et nauigationem et accessum ad insulam explorasset. at idem\n obsessione castrorum in Germania nuntiata per stationes hostium Gallico habitu penetrauit\n ad suos. a Brundisio Dyrrachium inter oppositas classes\n hieme transmisit cessantibusque copiis, quas subsequi iusserat, cum ad accersendas frustra\n saepe misisset, nouissime ipse clam noctu paruulum nauigium solus obuoluto capite\n conscendit, neque aut quis esset ante detexit aut gubernatorem cedere aduersae tempestati\n passus est quam paene obrutus fluctibus. \n ",
        "58":"\n ne religione quidem ulla a quoquam incepto absterritus umquam uel retardatus est. cum\n immolanti aufugisset hostia, profectionem aduersus Scipionem et Iubam non distulit.\n prolapsus etiam in egressu nauis uerso ad melius omine: 'teneo te,' inquit, 'Africa.' ad\n eludendas autem uaticinationes, quibus felix et inuictum in ea prouincia fataliter\n Scipionum nomen ferebatur, despectissimum quendam ex Corneliorum genere, cui ad opprobrium\n uitae Saluitoni cognomen erat, in castris secum habuit. \n ",
        "59":"\n Proelia non tantum destinato, sed ex occasione sumebat ac saepe ab itinere statim,\n interdum spurcissimis tempestatibus, cum minime quis moturum putaret; nec nisi tempore\n extremo ad dimicandum cunctatior factus est, quo saepius uicisset, hoc minus experiendos\n casus opinans nihilque se tantum adquisiturum uictoria, quantum \n \n \n hostem fudit, quin castris quoque exueret: ita ut nullum spatium\n perterritis dabat. ancipiti proelio equos dimittebat et in primis suum, quo maior\n permanendi necessitas imponeretur auxilio fugae erepto. \n ",
        "60":"\n utebatur autem equo insigni, pedibus prope humanis et in modum digitorum ungulis fissis,\n quem natum apud se, cum haruspices imperium orbis terrae significare domino\n pronuntiassent, magna cura aluit nec patientem sessoris alterius primus ascendit; cuius\n etiam instar pro aede Veneris Genetricis postea dedicauit. \n ",
        "61":"\n inclinatam aciem solus saepe restituit obsistens fugientibus retinensque singulos et\n contortis faucibus conuertens in hostem et quidem adeo plerumque trepidos, ut\n aquilifer o moranti se cuspide sit comminatus, alius in manu detinentis\n reliquerit signum. \n ",
        "62":"\n non minor illa constantia eius, maiora etiam indicia fuerint. post aciem Pharsalicam cum\n praemissis in Asiam copiis per angustias Hellesponti uectoria nauicula traiceret, L.\n Cassium partis aduersae cum decem rostratis nauibus obuium sibi neque refugit et comminus\n tendens, ultro ad deditionem hortatus, supplicem ad se recepit. \n ",
        "63":"\n Alexandriae circa oppugnationem pontis eruptione hostium subita conpulsus in scapham\n pluribus eodem praecipitantibus, cum desilisset in mare, nando per ducentos passus euasit\n ad proximam nauem, elata laeua, ne libelli quos tenebat madefierent, paludamentum mordicus\n trahens, ne spolio poteretur hostis. \n ",
        "64":"\n Militem neque a moribus neque a fortuna probabat, sed tantum a uiribus, tractabatque pari\n seueritate atque indulgentia. non enim ubique ac semper, sed cum hostis in proximo esset,\n coercebat: tum maxime exactor grauissimus disciplinae, ut neque itineris neque proelii\n tempus denuntiaret, sed paratum et intentum momentis omnibus quo uellet subito educeret.\n quod etiam sine causa plerumque faciebat, praecipue pluuiis et festis diebus. ac subinde\n obseruandum se admonens repente interdiu uel nocte subtrahebat, augebatque iter, ut serius\n subsequentis defetigaret. \n ",
        "65":"\n fama uero hostilium copiarum perterritos non negando minuendoue, sed insuper amplificando\n ementiendoque confirmabat. itaque cum expectatio aduentus Iubae terribilis esset,\n conuocatis ad contionem militibus: 'scitote,' inquit, 'paucissimis his diebus regem\n adfuturum cum decem legionibus, equitum triginta, leuis armaturae centum milibus,\n elephantis trecentis. proinde desinant quidam quaerere ultra aut opinari mihique, qui\n compertum habeo, credant; aut quidem uetustissima naue impositos quocumque uento in\n quascumque terras iubebo auehi.' \n ",
        "66":"\n Delicta neque obseruabat omnia neque pro modo exequebatur, sed desertorum ac seditiosorum\n et inquisitor et punitor acerrimus coniuebat in ceteris. ac nonnumquam post magnam pugnam\n atque uictoriam remisso officiorum munere licentiam omnem passim lasciuiendi permittebat,\n iactare solitus milites suos etiam unguentatos bene pugnare posse. nec milites eos pro contione, sed blandiore nomine commilitones\n appellabat habebatque tam cultos, ut argento et auro politis armis ornaret, simul et ad\n speciem et quo tenaciores eorum in proelio essent metu damni. diligebat quoque usque adeo,\n ut audita clade Tituriana barbam capillumque summiserit nec ante dempserit quam\n uindicasset. \n ",
        "67":"\n quibus rebus et deuotissimos sibi et fortissimos reddidit. ingresso ciuile bellum\n centuriones cuiusque legionis singulos equites e uiatico suo optulerunt, uniuersi milites\n gratuitam et sine frumento stipendioque operam, cum tenuiorum tutelam locupletiores in se\n contulissent. neque in tam diuturno spatio quisquam omnino desciuit, plerique capti\n concessam sibi sub condicione uitam, si militare aduersus eum uellent, recusarunt.\n famem et ceteras necessitates, non cum obsiderentur\n modo sed et si ipsi alios obsiderent, tanto opere tolerabant, ut Dyrrachina munitione\n Pompeius uiso genere panis ex herba, quo sustinebantur, cum feris sibi rem esse dixerit\n amouerique ocius nec cuiquam ostendi iusserit, ne patientia et pertinacia hostis animi\n suorum frangerentur. \n Quanta fortitudine dimicarint, testimonio est quod aduerso semel apud Dyrrachium proelio\n poenam in se ultro depoposcerunt, ut consolandos eos magis imperator quam puniendos\n habuerit. ceteris proeliis innumeras aduersariorum copias multis partibus ipsi pauciores\n facile superarunt. denique una sextae legionis cohors praeposita castello quattuor Pompei\n legiones per aliquot horas sustinuit paene omnis confixa multitudine hostilium sagittarum,\n quarum centum ac triginta milia intra uallum reperta sunt. nec mirum, si quis singulorum facta respiciat, uel Cassi Scaeuae centurionis uel Gai\n Acili militis, ne de pluribus referam. Scaeua excusso oculo, transfixus femore et umero,\n centum et uiginti ictibus scuto perforato, custodiam portae commissi castelli retinuit.\n Acilius nauali ad Massiliam proelio iniecta in puppem hostium dextera et abscisa\n memorabile illud apud Graecos Cynegiri exemplum imitatus transiluit in nauem umbone obuios\n agens. \n ",
        "68":"\n Seditionem per decem annos Gallicis bellis nullam omnino mouerunt, ciuilibus aliquas, sed\n ut celeriter ad officium redierint, nec tam indulgentia ducis quam auctoritate. non enim\n cessit umquam tumultuantibus atque etiam obuiam semper iit; et nonam quidem legionem apud\n Placentiam, quanquam in armis adhuc Pompeius esset, totam cum ignominia missam fecit\n aegreque post multas et supplicis preces, nec nisi exacta de sontibus poena,\n restituit; \n ",
        "69":"\n decimanos autem Romae cum ingentibus minis summoque etiam urbis periculo missionem et\n praemia flagitantes, ardente tunc in Africa bello, neque adire cunctatus est, quanquam\n deterrentibus amicis, neque dimittere; sed una uoce, qua 'Quirites' eos pro militibus\n appellarat, tam facile circumegit et flexit, ut ei milites esse confestim responderint et\n quamuis recusantem ultro in Africam sint secuti; ac sic quoque seditiosissimum quemque et\n praedae et agri destinati tertia parte multauit. \n ",
        "70":"\n Studium et fides erga clientis ne iuueni quidem defuerunt. Masintham nobilem iuuenem, cum\n aduersus Hiempsalem regem tam enixe defendisset, ut Iubae regis filio in altercatione\n barbam inuaserit, stipendiarium quoque pronuntiatum et abstrahentibus statim eripuit\n occultauitque apud se diu et mox ex praetura proficiscens in Hispaniam inter officia\n prosequentium fascesque lictorum lectica sua auexit. \n ",
        "71":"\n Amicos tanta semper facilitate indulgentiaque tractauit, ut Gaio Oppio comitanti se per\n siluestre iter correptoque subita ualitudine deuersoriolo co , quod unum erat,\n cesserit et ipse humi ac sub diuo cubuerit. iam autem rerum potens quosdam etiam infimi\n generis ad amplissimos honores prouexit, cum ob id culparetur, professus palam, si\n grassatorum et sicariorum ope in tuenda sua dignitate usus esset, talibus quoque se parem\n gratiam relaturum. \n ",
        "72":"\n Simultates contra nullas tam graues excepit umquam, ut non occasione oblata libens\n deponeret. Gai Memmi, cuius asperrimis orationibus non minore acerbitate rescripserat,\n etiam suffragator mox in petitione consulatus fuit. Gaio Caluo post famosa epigrammata de\n reconciliatione per amicos agenti ultro ac prior scripsit. Valerium Catullum, a quo sibi\n uersiculis de Mamurra perpetua stigmata imposita non dissimulauerat, satis facientem eadem\n die adhibuit cenae hospitioque patris eius, sicut consuerat, uti perseuerauit. \n ",
        "73":"\n sed et in ulciscendo natura lenissimus piratas, a quibus captus est, cum in dicionem\n redegisset, quoniam suffixurum se cruci ante iurauerat, iugulari prius iussit, deinde\n suffigi; Cornelio Phagitae, cuius quondam nocturnas insidias aeger ac latens, ne\n perduceretur ad Sullam, uix praemio dato euaserat, numquam nocere sustinuit; Philemonem a\n manu seruum, qui necem suam per uenenum inimicis promiserat, non grauius quam simplici\n morte puniit; in Publium Clodium Pompeiae uxoris suae\n adulterum atque eadem de causa pollutarum caerimoniarum reum testis citatus negauit se\n quicquam comperisse, quamuis et mater Aurelia et soror Iulia apud eosdem iudices omnia ex\n fide rettulissent; interrogatusque, cur igitur repudiasset uxorem: 'quoniam,' inquit,\n 'meos tam suspicione quam crimine iudico carere oportere.' \n ",
        "74":"\n moderationem uero clementiamque cum in administratione tum in uictoria belli ciuilis\n admirabilem exhibuit. denuntiante Pompeio pro hostibus se habiturum qui rei publicae\n defuissent, ipse medios et neutrius partis suorum sibi numero futuros pronuntiauit. quibus\n autem ex commendatione Pompei ordines dederat, potestatem transeundi ad eum omnibus fecit.\n motis apud Ilerdam deditionis condicionibus, cum,\n assiduo inter utrasque partes usu atque commercio, Afranius et Petreius deprehensos intra\n castra Iulianos subita paenitentia interfecissent, admissam in se perfidiam non sustinuit\n imitari. acie Pharsalica proclamauit, ut ciuibus parceretur, deincepsque nemini non suorum\n quem uellet unum partis aduersae seruare concessit. nec\n ulli perisse nisi in proelio reperientur, exceptis dum taxat Afranio et Fausto et Lucio\n Caesare iuuene; ac ne hos quidem uoluntate ipsius interemptos putant, quorum tamen et\n priores post impetratam ueniam rebellauerant et Caesar libertis seruisque eius ferro et\n igni crudelem in modum enectis bestias quoque ad munus populi comparatas contrucidauerat.\n denique tempore extremo etiam quibus nondum ignouerat,\n cunctis in Italiam redire permisit magistratusque et imperia capere; sed et statuas Luci\n Sullae atque Pompei a plebe disiectas reposuit; ac si qua posthac aut cogitarentur grauius\n aduersus se aut dicerentur, inhibere maluit quam uindicare. itaque et detectas coniurationes conuentusque nocturnos non ultra\n arguit, quam ut edicto ostenderet esse sibi notas, et acerbe loquentibus satis habuit pro\n contione denuntiare ne perseuerarent, Aulique Caecinae criminosissimo libro et Pitholai\n carminibus maledicentissimis laceratam existimationem suam ciuili animo tulit. \n ",
        "75":"\n Praegrauant tamen cetera facta dictaque eius, ut et abusus dominatione et iure caesus\n existimetur. non enim honores modo nimios recepit: continuum consulatum, perpetuam\n dictaturam praefecturamque morum, insuper praenomen Imperatoris, cognomen Patris patriae,\n statuam inter reges, suggestum in orchestra; sed et ampliora etiam humano fastigio decerni\n sibi passus est: sedem auream in curia et pro tribunali, tensam et ferculum circensi\n pompa, templa, aras, simulacra iuxta deos, puluinar, flaminem, lupercos, appellationem\n mensis e suo nomine; ac nullos non honores ad libidinem cepit et dedit. tertium et quartum consulatum titulo tenus gessit contentus dictaturae\n potestate decretae cum consulatibus simul atque utroque anno binos consules substituit\n sibi in ternos nouissimos menses, ita ut medio tempore comitia nulla habuerit praeter\n tribunorum et aedilium plebis praefectosque pro praetoribus constituerit, qui apsente se\n res urbanas administrarent. pridie autem Kalendas Ianuarias repentina consulis morte\n cessantem honorem in paucas horas petenti dedit. eadem\n licentia spreto patrio more magistratus in pluris annos ordinauit, decem praetoris uiris\n consularia ornamenta tribuit, ciuitate donatos et quosdam e semibarbaris Gallorum recepit\n in curiam. praeterea monetae publicisque uectigalibus peculiares seruos praeposuit. trium\n legionum, quas Alexandreae relinquebat, curam et imperium Rufioni liberti sui filio\n exoleto suo demandauit. \n ",
        "76":"\n nec minoris inpotentiae uoces propalam edebat, ut Titus Amp r ius scribit: nihil\n esse rem publicam, appellationem modo sine corpore ac specie. Sullam nescisse litteras,\n qui dictaturam deposuerit. debere homines consideratius iam loqui secum ac pro legibus\n habere quae dicat. eoque arrogantiae progressus est, ut haruspice tristia et sine corde\n exta quondam nuntiante futura diceret laetiora, cum uellet; nec pro ostento ducendum, si\n pecudi cor defuisset. \n ",
        "77":"\n Verum praecipuam et exitiabilem sibi inuidiam hinc maxime mouit. adeuntis se cum plurimis\n honorificentissimisque decretis uniuersos patres conscriptos sedens pro aede Veneris\n Genetricis excepit. quidam putant retentum a Cornelio Balbo, cum conaretur assurgere;\n alii, ne conatum quidem omnino, sed etiam admonentem Gaium Trebatium ut assurgeret minus\n familiari uultu respexisse. idque factum eius tanto\n intolerabilius est uisum, quod ipse triumphanti et subsellia tribunicia praeteruehenti\n sibi unum e collegio Pontium Aquilam non assurrexisse adeo indignatus sit, ut\n proclamauerit: 'repete ergo a me Aquila rem publicam tribunus!' et nec destiterit per\n continuos dies quicquam cuiquam nisi sub exceptione polliceri: 'si tamen per Pontium\n Aquilam licuerit.' \n ",
        "78":"\n adiecit ad tam insignem despecti senatus contumeliam multo arrogantius factum. nam cum in\n sacrificio Latinarum reuertente eo inter inmodicas ac nouas populi acclamationes quidam e\n turba statuae eius coronam lauream candida fascia praeligata inposuisset et tribuni plebis\n Epidius Marullus Caesetiusque Flauus coronae fasciam detrahi hominemque duci in uincula\n iussissent, dolens seu parum prospere motam regni mentionem siue, ut ferebat, ereptam sibi\n gloriam recusandi, tribunos grauiter increpitos potestate priuauit. neque ex eo infamiam affectati etiam regii nominis discutere ualuit,\n quanquam et plebei regem se salutanti Caesarem se, non regem esse responderit et\n Lupercalibus pro rostris a consule Antonio admotum saepius capiti suo diadema reppulerit\n atque in Capitolium Ioui Optimo Maximo miserit. quin\n etiam uaria fama percrebruit migraturum Alexandream uel Ilium, translatis simul opibus\n imperii exhaustaque Italia dilectibus et procuratione urbis amicis permissa, proximo autem\n senatu Lucium Cottam quindecimuirum sententiam dicturum, ut, quoniam fatalibus libris\n contineretur Parthos nisi a rege non posse uinci, Caesar rex appellaretur. \n ",
        "79":"\n quae causa coniuratis maturandi fuit destinata negotia, ne assentiri necesse esset. \n Consilia igitur dispersim antea habita et quae saepe bini terniue ceperant, in unum omnes\n contulerunt, ne populo quidem iam praesenti statu laeto, sed clam palamque detrectante\n dominationem atque assertores flagitante. peregrinis in\n senatum allectis libellus propositus est: 'Bonum factum: ne quis senatori nouo curiam\n monstrare uelit!' et illa uulgo cane bantur: \n Gallos Caesar in triumphum ducit, idem in curiam: \n Galli bracas deposuerunt, latum clauum sumpserunt. Quinto Maximo suffecto trimenstrique\n consule theatrum introeunte, cum lictor animaduerti ex more iussisset, ab uniuersis\n conclamatum est non esse eum consulem. post remotos\n Caesetium et Marullum tribunos reperta sunt proximis comitiis complura suffragia consules\n eos declarantium. subscripsere quidam Luci Bruti statuae: 'utinam uiueres!' item ipsius\n Caesaris: \n Brutus, quia reges eiecit, consul primus factus est: \n hic, quia consules eiecit, rex postremo factus est. \n conspiratum est in eum a sexaginta amplius, Gaio Cassio Marcoque et Decimo Bruto\n principibus conspirationis. qui primum cunctati utrumne in Campo per comitia tribus ad\n suffragia uocantem partibus diuisis e ponte deicerent atque exceptum trucidarent, an in\n Sacra uia uel in aditu theatri adorirentur, postquam senatus Idibus Martiis in Pompei\n curiam edictus est, facile tempus et locum praetulerunt. \n ",
        "80":"\n Sed Caesari futura caedes euidentibus prodigiis denuntiata est. paucos ante menses, cum\n in colonia Capua deducti lege Iulia coloni ad extruendas uillas uetustissima sepulcra\n dis s icerent idque eo studiosius facerent, quod aliquantum uasculorum operis\n antiqui scrutantes reperiebant, tabula aenea in monimento, in quo dicebatur Capys conditor\n Capuae sepultus, inuenta est conscripta litteris uerbisque Graecis hac sententia:\n quandoque ossa Capyis detecta essent, fore ut illo prognatus manu consanguineorum\n necaretur magnisque mox Italiae cladibus uindicaretur. \n cuius rei, ne quis fabulosam aut commenticiam putet, auctor est Cornelius Balbus,\n familiarissimus Caesaris. proximis diebus equorum greges, quos in traiciendo Rubiconi\n flumini consecrarat ac uagos et sine custode dimiserat, comperit pertinacissime pabulo\n abstinere ubertimque flere. et immolantem haruspex Spurinna monuit, caueret periculum,\n quod non ultra Martias Idus proferretur. pridie autem\n easdem Idus auem regaliolum cum laureo ramulo Pompeianae curiae se inferentem uolucres\n uarii generis ex proximo nemore persecutae ibidem discerpserunt. ea uero nocte, cui\n inluxit dies caedis, et ipse sibi uisus est per quietem interdum supra nubes uolitare,\n alias cum Ioue dextram iungere; et Calpurnia uxor imaginata est conlabi fastigium domus\n maritumque in gremio suo confodi; ac subito cubiculi fores sponte patuerunt. \n Ob haec simul et ob infirmam ualitudinem diu cunctatus an se contineret et quae apud\n senatum proposuerat agere differret, tandem Decimo Bruto adhortante, ne frequentis ac iam\n dudum opperientis destitueret, quinta fere hora progressus est libellumque insidiarum\n indicem ab obuio quodam porrectum libellis ceteris, quos sinistra manu tenebat, quasi mox\n lecturus commiscuit. dein pluribus hostiis caesis, cum litare non posset, introiit curiam\n spreta religione Spurinnamque irridens et ut falsum arguens, quod sine ulla sua noxa Idus\n Martiae adessent: quanquam is uenisse quidem eas diceret, sed non praeterisse. \n ",
        "81":"\n assidentem conspirati specie officii circumsteterunt, ilicoque Cimber Tillius, qui primas\n partes susceperat, quasi aliquid rogaturus propius accessit renuentique et\n gestu m in aliud tempus differenti ab utroque umero togam adprehendit: deinde\n clamantem: 'ista quidem uis est!' alter e Cascis auersum uulnerat paulum infra iugulum.\n Caesar Cascae brachium arreptum graphio traiecit\n conatusque prosilire alio uulnere tardatus est; utque animaduertit undique se strictis\n pugionibus peti, toga caput obuoluit, simul sinistra manu sinum ad ima crura deduxit, quo\n honestius caderet etiam inferiore corporis parte uelata. atque ita tribus et uiginti\n plagis confossus est uno modo ad primum ictum gemitu sine uoce edito, etsi tradiderunt\n quidam Marco Bruto irruenti dixisse: \n kai\\ su\\ te/knon; exanimis diffugientibus cunctis\n aliquamdiu iacuit, donec lecticae impositum, dependente brachio, tres seruoli domum\n rettulerunt. nec in tot uulneribus, ut Antistius medicus existimabat, letale ullum\n repertum est, nisi quod secundo loco in pectore acceperat. \n Fuerat animus coniuratis corpus occisi in Tiberim trahere, bona publicare, acta\n rescindere, sed metu Marci Antoni consulis et magistri equitum Lepidi destiterunt. \n ",
        "82":"\n postulante ergo Lucio Pisone socero testamentum eius aperitur recitaturque in Antoni\n domo, quod Idibus Septembribus proximis in Lauicano suo fecerat demandaueratque uirgini\n Vestali maximae. Quintus Tubero tradit heredem ab eo scribi solitum ex consulatu ipsius\n primo usque ad initium ciuilis belli Cn. Pompeium, idque militibus pro contione recitatum.\n sed nouissimo testamento tres instituit heredes\n sororum nepotes, Gaium Octauium ex dodrante, et Lucium Pinarium et Quintum Pedium ex\n quadrante reliquo s ; in ima cera Gaium Octauium etiam in familiam nomenque\n adoptauit; plerosque percussorum in tutoribus fili, si qui sibi nasceretur, nominauit,\n Decimum Brutum etiam in secundis heredibus. populo hortos circa Tiberim publice et uiritim\n trecenos sestertios legauit. \n ",
        "83":"\n Funere indicto rogus extructus est in Martio campo iuxta Iuliae tumulum et pro rostris\n aurata aedes ad simulacrum templi Veneris Genetricis collocata; intraque lectus eburneus\n auro ac purpura stratus et ad caput tropaeum cum ueste, in qua fuerat occisus.\n praeferentibus munera, quia suffecturus dies non uidebatur, praeceptum, ut omisso ordine,\n quibus quisque uellet itineribus urbis, portaret in Campum. inter ludos cantata sunt quaedam ad miserationem et inuidiam caedis\n eius accommodata, ex Pacuui Armorum iudicio: \n men seruasse, ut essent qui me perderent? et ex Electra Acili ad similem sententiam.\n laudationis loco consul Antonius per praeconem pronuntiauit senatus consultum, quo omnia\n simul ei diuina atque humana decreuerat, item ius iurandum, quo se cuncti pro salute unius\n astrinxerant; quibus perpauca a se uerba addidit. lectum\n pro rostris in forum magistratus et honoribus functi detulerunt. quem cum pars in\n Capitolini Iouis cella cremare pars in curia Pompei destinaret, repente duo quidam gladiis\n succincti ac bina iacula gestantes ardentibus cereis succenderunt confestimque\n circumstantium turba uirgulta arida et cum subselliis tribunalia, quicquid praeterea ad\n donum aderat, congessit. deinde tibicines et scaenici\n artifices uestem, quam ex triumphorum instrumento ad praesentem usum induerant, detractam\n sibi atque discissam iniecere flammae et ueteranorum militum legionarii arma sua, quibus\n exculti funus celebrabant; matronae etiam pleraeque ornamenta sua, quae gerebant, et\n liberorum bullas atque praetextas. \n In summo publico luctu exterarum gentium multitudo circulatim suo quaeque more lamentata\n est praecipueque Iudaei, qui etiam noctibus continuis bustum frequentarunt. \n ",
        "84":"\n plebs statim a funere ad domum Bruti et Cassi i cum facibus tetendit atque\n aegre repulsa obuium sibi Heluium Cinnam per errorem nominis, quasi Cornelius is esset,\n quem grauiter pridie contionatum de Caesare requirebat, occidit caputque eius praefixum\n hastae circumtulit. postea solidam columnam prope uiginti pedum lapidis Numidici in foro\n statuit inscripsitque parenti patriae . apud eam longo tempore sacrificare,\n uota suscipere, controuersias quasdam interposito per Caesarem iure iurando distrahere\n perseuerauit. \n ",
        "85":"\n Suspicionem Caesar quibusdam suorum reliquit neque uoluisse se diutius uiuere neque\n curasse quod ualitudine minus prospera uteretur, ideoque et quae religiones monerent et\n quae renuntiarent amici neglexisse. sunt qui putent, confisum eum nouissimo illo senatus\n consulto ac iure iurando etiam custodias Hispanorum cum gladiis †adinspectantium se\n remouisse. alii e diuerso opinantur insidias undique\n imminentis subire semel quam cauere \n \n solitum ferunt: non tam sua quam rei publicae interesse, uti saluus esset: se iam\n pridem potentiae gloriaeque abunde adeptum; rem publicam, si quid sibi eueniret, neque\n quietam fore et aliquanto deteriore condicione ciuilia bella subituram. \n ",
        "86":"\n illud plane inter omnes fere constitit, talem ei mortem paene ex sententia obtigisse. nam\n et quondam, cum apud Xenophontem legisset Cyrum ultima ualitudine mandasse quaedam de\n funere suo, aspernatus tam lentum mortis genus subitam sibi celeremque optauerat; et\n pridie quam occideretur, in sermone nato super cenam apud Marcum Lepidum, quisnam esset\n finis uitae commodissimus, repentinum inopinatumque praetulerat. \n ",
        "87":"\n Periit sexto et quinquagensimo aetatis anno atque in deorum numerum relatus est, non ore\n modo decernentium, sed et persuasione uolgi. siquidem ludis, quos primos\n consecrato s ei heres Augustus edebat, stella crinita per septem continuos\n dies fulsit exoriens circa undecimam horam, creditumque est animam esse Caesaris in caelum\n recepti; et hac de causa simulacro eius in uertice additur stella. \n Curiam, in qua occisus est, obstrui placuit Idusque Martias Parricidium nominari, ac ne\n umquam eo die senatus ageretur. \n ",
        "88":"\n percussorum autem fere neque triennio quisquam amplius superuixit neque sua morte\n defunctus est. damnati omnes alius alio casu periit, pars naufragio, pars proelio;\n nonnulli semet eodem illo pugione, quo Caesarem uiolauerant, interemerunt. \n "
    },
    "edition":"Suetonius, ca. 69-ca. 122, creator; Ihm, Max, 1863-1909, editor",
    "englishTitle":"Divus Julius",
    "source":"Perseus Digital Library",
    "originalTitle":"Divus Julius",
    "original-urn":"urn:cts:latinLit:phi1348.abo011.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi1348.abo011.perseus-lat2-simple"
}