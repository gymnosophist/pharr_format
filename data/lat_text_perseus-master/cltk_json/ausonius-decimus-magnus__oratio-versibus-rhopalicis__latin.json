{
    "meta":"line",
    "author":"ausonius, decimus magnus.",
    "text":{
        "0":"Spes, deus, aeternae stationis conciliator:",
        "1":"si castis precibus veniales invigilamus,",
        "2":"his, pater, oratis placabilis adstipulare.",
        "3":"Da, Christe, specimen cognoscier inreprehensum,",
        "4":"rex bone, cultorum famulantum vivificator. ",
        "5":"cum patre maiestas altissima, non generate. \n ",
        "6":"Da trinum columen paraclito consociante,",
        "7":"ut longum celebris devotio continuetur:",
        "8":"ad temet properant vigilatum convenienter.",
        "9":"Nox lucem revehet funalibus anteferendam, ",
        "10":"nox lumen pariens credentibus indubitatum,",
        "11":"nox flammis operum meditatrix sidereorum.",
        "12":"Tu mensis dirimis ieiunia relligiosa,",
        "13":"tu bona promittens surgentia concelebraris:",
        "14":"da, rector, modicos effarier omnipotentem. ",
        "15":"Fons tuus emundat recreatu iustificatos,",
        "16":"dans mentem oblitam positorum flagitiorum,",
        "17":"dans agnos niveos splendescere purificatos.",
        "18":"Lux verbo inducta, peccantibus auxiliatrix,",
        "19":"ut nova Iordanis ablutio, sanctificavit,",
        "20":"cum sua dignati tinguentia promeruerunt. ",
        "21":"Et Christus regimen elementis inrequietis",
        "22":"fert undam medici baptismatis intemerati,",
        "23":"ut noxam auferret mortalibus extenuatam.",
        "24":"Crux poenae extremum properata inmaculato, ",
        "25":"ut vitam amissam renovaret mortificatus,",
        "26":"tot rerum titulis obnoxius immodicarum.",
        "27":"Quis digne domino praeconia continuabit?",
        "28":"an terra humano locupletat commemoratu,",
        "29":"quem vocum resonant modulatus angelicarum?",
        "30":"Dans aulam Stephano pretiosam dilapidato,",
        "31":"dans claves superas cathedrali incohatori,",
        "32":"quin Paulum infestum copulasti adglomeratu.",
        "33":"Fit doctor populi lapidantum constimulator,",
        "34":"ut latro confessor paradisum participavit, ",
        "35":"sic, credo, adnectens dirissima clarificandis.",
        "36":"Nos seros famulos adcrescere perpetieris",
        "37":"sub tali edoctos antistite relligionis; ",
        "38":"da sensum solida stabilitum credulitate.",
        "39":"Fac iungar numero redivivo glorificatus, ",
        "40":"ad- caelum invitans consortia terrigenarum,",
        "41":"SPES, DEUS, AETERNAE STATIONIS CONCILIATOR!"
    },
    "edition":"Ausonius, Decimus Magnus, creator; Evelyn-White, Hugh G. (Hugh Gerard), d. 1924, editor",
    "englishTitle":"Oratio Versibus Rhopalicis",
    "source":"Perseus Digital Library",
    "originalTitle":"Oratio Versibus Rhopalicis",
    "original-urn":"urn:cts:latinLit:stoa0045.stoa020.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0045.stoa020.perseus-lat2-simple"
}