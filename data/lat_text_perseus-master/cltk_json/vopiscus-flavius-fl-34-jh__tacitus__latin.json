{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nQuod post excessum Romuli novello adhuc Romanae urbis imperio factum pontifices, penes quos scribendae historiae potestas fuit, in litteras rettulerunt, ut interregnum, dum post bonum principem bonus alius quaeritur, miretur, hoc post Aurelianum habito inter senatum exercitumque Romanum non invido non tristi sed grato religiosoque certamine sex\n \ntotis mensibus factum est. multis tamen modis haec ab illo negotio causa separata est. iam primum enim,\n \ncum interregnum initum est post Romulum, interreges tamen facti sunt, totusque ille annus per quinos et quaternos dies sive ternos centum senatoribus deputatus est, ita ut qui valerent interreges essent\n \nsinguli dumtaxat, qua re factum est ut et plus anno interregnum iniretur, ne aliquis sub aequabili dignitate\n \nRomani expers remaneret imperii, huc accedit quod etiam sub consulibus tribunisque militaribus praeditis imperio consulari, si quando interregnum initum est, interreges fuerunt, nec umquam ita vacua fuit hoc nomine Romana res publica ut nullus interrex biduo\n \nsaltem triduove crearetur. video mihi posse obici curules magistratus apud maiores nostros quadriennium in re publica non fuisse, sed erant tribuni plebis cum tribunicia potestate, quae pars maxima regalis imperii\n \nest. tamen non est proditum interreges eo tempore non fuisse ; quin etiam verioribus historicis referentibus declaratum est consules ab interregibus post creatos, qui haberent reliquorum comitia magistratuum. \n",
        "1":"\n \n \nErgo, quod rarum et difficile fuit, senatus populusque Romanus perpessus est ut imperatorem per sex\n \nmenses, dum bonus quaeritur, res publica non haberet.\n \nquae illa concordia militum! quanta populo quies! quam gravis senatus auctoritas fuit!\n \nnullus usquam tyrannus emersit, sub iudicio senatus et militum populique Romani totus orbis est temperatum ; non illi principem quemquam, ut recte facerent, non tribuniciam potestatem formidabant sedâ—quod est in vita optimumâ—se timebant.\n \nDicenda est tamen causa tam felicium morarum et speciatim in monumentis publicis inserenda et\n \neadem posteris\n \nhumani generis stupenda moderatio, ut discant qui regna cupiunt non raptum ire imperia sed\n \nmereri. interfecto fraude Aureliano, ut superiore libro scriptum est, calliditate servi nequissimi, errore militarium (ut apud quos quaelibet commenta plurimum valent, dum modo irati audiunt, plerumque temulenti, certe consiliorum prope semper expertes 4), reversis ad bonam mentem omnibus eisdemque ab exercitu graviter confutatis, coeptum est quaeri ecquis\n \nfieri deberet ex omnibus princeps, tunc odio praesentium exercitus, qui creare imperatorem raptim solebat, ad senatum litteras misit, de quibus priore libro iam dictum est, petens ut ex ordine suo principem\n \nlegerent. verum senatus, sciens lectos a se principes militibus non placere, rem ad milites rettulit, dumque id saepius fit, sextus peractus est mensis.\n \n \n \n \n \n \n",
        "2":"\n \n \nInterest tamen ut sciatur quemadmodum\n \nTacitus imperator sit creatus, die VII kal. Octob. cum in Curiam Pompilianam ordo amplissimus consedisset, Velius Cornificius Gordianus consul dixit:\n \n Referemus ad vos, patres conscripti, quod saepe rettulimus ; imperator est deligendus, cum\n \nexercitus sine principe recte diutius stare non possit, simul\n \nquia cogit necessitas, nam limitem Transrhenanum Germani rupisse dicuntur, occupasse urbes validas,\n \nnobiles, divites et potentes, iam si nihil de Persicis motibus nuntiatur, cogitate tam leves esse mentes Syrorum ut regnare vel feminas cupiant potius quam\n \nnostram perpeti sanctimoniam. quid Africam? quid Illyricum? quid Aegyptum earumque omnium partium exercitus? quo usque sine principe credimus\n \nposse consistere? quare agite, patres conscripti, et principem dicite, aut accipiet enim exercitus quem elegeritis aut, si refutaverit, alterum faciet. \n \n",
        "3":"\n \n \nPost haec cum Tacitus, qui erat primae sententiae consularis, sententiam incertum quam vellet\n \ndicere,\n \nomnis senatus adclamavit:\n Tacite Auguste, deus te servet, te deligimus, te principem facimus,\n \ntibi curam rei publicae orbisque mandamus, suscipe imperium ex senatus auctoritate, tui loci. tuae vitae, tuae mentis est quod mereris, princeps senatus recte Augustus creatur, primae sententiae vir recte im-\n \n \n \n \nperator creatur, ecquis melius quam gravis imperat? ecquis melius quam litteratus imperat? quod bonum faustum salutareque sit. diu privatus fuisti, scis quemadmodum debeas imperare, qui alios principes pertulisti. scis quemadmodum debeas imperare, qui de aliis principibus iudicasti. \n \nAt ille :\n Miror, patres conscripti, vos in locum Aureliani, fortissimi imperatoris, senem velle principem\n \nfacere, en membra, quae iaculari valeant, quae hastile torquere, quae clipeis intonare, quae ad exemplum docendi militis frequenter equitare. vix munia senatus implemus, vix sententias, ad quas nos\n \nlocus artat, edicimus. videte diligentius quam aetatem de cubiculo atque umbra in pruinas aestusque mittatis. ac probaturos senem imperatorem\n \nmilites creditis? videte ne et rei publicae non eum quem velitis principem detis, et mihi hoc solum obesse incipiat quod me unanimiter delegistis. \n \n",
        "4":"\n \n \nPost haec adclamationes senatus haec fuerunt:\n Et Traianus ad imperium senex venit. \ndixerunt decies.\n Et Hadrianus ad imperium senex venit. \ndixerunt decies.\n Et Antoninus ad imperium senex venit. \ndixerunt decies.\n Et tu legisti:\n Incanaque menta regis Romani. \n \ndixerunt decies.\n Ecquis melius quam senex imperat? \ndixerunt decies.\n Imperatorem te, non militem facimus. \n \n \n \ndixerunt vicies.\n Tu iube, milites pugnent. \ndixerunt tricies.\n Habes prudentiam et bonum fratrem. \ndixerunt decies.\n Severus dixit caput imperare non pedes. \ndixerunt tricies.\n Animum tuum, non corpus eligimus. \ndixerunt vicies.\n Tacite Auguste, di te servent! \n \nDeinde omnes interrogate\n \npraeterea qui post Tacitum sedebat senator consularis, Maecius Faltonius \n",
        "5":"\n \n \nNicomachus, in haec verba disseruit:\n Semper quidem, patres conscripti, recte atque prudenter rei publicae magnificus hic ordo consuluit, neque a quoquam orbis terrae populo solidior umquam exspectata sapientia est. attamen nulla umquam neque gravior neque prudentior in hoc sacrario dicta sententia\n \nest. seniorem principem fecimus et virum qui omnibus quasi pater consulat. nihil ab hoc inmaturum, nihil praeproperum, nihil asperum formidandum est. omnia seria, cuncta gravia, et quasi\n \nipsa res publica iubeat, auguranda sunt. scit enim qualem sibi principem semper optaverit nec potest\n \naliud nobis exhibere quam ipse desideravit et voluit.\n \nenimvero si recolere velitis vetusta illa prodigia, Nerones dico et Heliogabalos et Commodos, seu potius semper Incommodos, certe non hominum magis\n \nvitia illa quam aetatum fuerunt, di avertant principes pueros et patres patriae dici impuberes et quibus ad subscribendum magistri litterarii manus\n \n \n \nteneant, quos ad consulatus dandos dulcia et circuli et\n \nquaecumque voluptas puerilis invitet, quae (malum) ratio est habere imperatorem, qui famam curare non noverit, qui quid sit res publica nesciat, nutritorem timeat, respiciat ad nutricem, virgarum\n \nmagistralium ictibus terrorique subiaceat, faciat eos consules, duces, iudices quorum vitam, merita, aetates, familias, gesta\n \nnon norit. sed quo\n \ndiutius, patres conscripti, protrahor? magis gratulemur quod habemus principem senem, quam illa iteremus quae plus quam lacrimanda\n \ntolerantibus exstiterunt. gratias igitur dis inmortalibus ago atque habeo, et quidem pro universa re publica, teque, Tacite Auguste, convenio, petens, obsecrans ac libere pro communi patria et\n \nlegibus deposcens, ne parvulos tuos, si te citius fata praevenerint, facias Romani heredes imperii, ne sic rem publicam patresque conscriptos populumque Romanum ut villulam tuam,\n \nut colonos tuos, ut servos tuos relinquas, quare circumspice, imitare Nervas, Traianos, Hadrianos. ingens est gloria morientis principis rem publicam magis amare quam filios. \n \n",
        "6":"\n \n \nHac oratione et Tacitus ipse vehementer est motus, et totus senatorius ordo concussus, statimque adclamatum est,\n Omnes, omnes. \n \nInde itum ad Campum M artium, ubi comitiale tribunal ascendit, ibi\n \npraefectus urbis Aelius Cesetti-\n \n \n \n \n \n \nanus sic locutus est:\n Vos, sanctissimi milites et sacratissimi vos Quirites, habetis principem, quem de sententia omnium exercituum senatus elegit, Tacitum dico, augustissimum virum, ut qui hactenus sententiis suis rem publicam, nunc adiuvet\n \niussis atque consultis. \n \nadclamatum est a populo, \" Felicissime Tacite Auguste, di te servent, \" et reliqua quae solent dici.\n \nHoc loco tacendum non est plerosque in litteras rettulisse Tacitum absentem et in Campania positum\n \nprincipem nuncupatum; verum est, nec dissimulare possum, nam cum rumor emersisset illum imperatorem esse faciendum, discessit atque in Baiano duobus\n \nmensibus fuit. sed inde deductus huic senatus consulto interfuit, quasi vere privatus et qui vere recusaret \n",
        "7":"\n \n \nimperium, ac ne quis me temere Graecorum alicui Latinorumve aestimet credidisse, habet in Bibliotheca Ulpia in armario sexto librum elephantinum, in quo hoc senatus consultum perscriptum est, cui Tacitus ipse\n \nmanu sua subscripsit. nam diu haec senatus consulta quae ad principes pertinebant in libris elephantinis scribebantur.\n \nInde ad exercitus profectus, ibi quoque, cum primum tribunal ascendit, Moesius Gallicanus praefectus\n \npraetorii in haec verba disseruit:\n Dedit, sanctissimi commilitones, senatus principem, quem petistis ; paruit praeceptis et voluntati\n \ncastrensium ordo ille nobilissimus, plura mihi apud vos praesente iam imperatore\n \n \n \nnon licet loqui, ipsum igitur, qui tueri nos debet,\n \nloquentem dignanter audite. \npost hoc Tacitus Augustus dixit:\n Et Traianus ad imperium senex venit, sed ille ab uno delectus est, at me, sanctissimi commilitones, primum vos, qui scitis principes adprobare, deinde amplissimus senatus dignum hoc nomine iudicavit, curabo, enitar, efficiam, ne vobis desint, si non fortia facta, at saltem\n \nvobis atque imperatore digna consilia. \n \n",
        "8":"\n \n \nPost hoc stipendium et donativum ex more promisit et primam orationem ad senatum talem dedit:\n Ita mihi liceat, patres conscripti, sic\n \nimperium regere ut a vobis me constet electum, ut ego cuncta ex vestra facere sententia et potestate decrevi, vestrum\n \nest igitur ea iubere atque sancire quae digna vobis, digna modesto exercitu, digna populo Romano esse videantur. \n \nin eadem oratione Aureliano statuam auream ponendam in Capitolio decrevit, item statuam argenteam in Curia, item in Templo Solis, item in Foro divi Traiani. sed aurea non est posita, dedicatae autem\n \nsunt solae argenteae, in eadem oratione cavit ut si quis argento publice privatimque aes miscuisset, si quis auro argentum, si quis aeri plumbum, capital esset\n \ncum bonorum proscriptione. in eadem oratione cavit ut servi in dominorum capita non interrogarentur, ne\n \n \n \n \n \nin causa maiestatis quidem, addidit ut Aurelianum omnes pictum haberent, divorum templum fieri iussit, in\n \nquo essent statuae principum bonorum, ita ut iisdem natalibus suis et Parilibus et kalendis Ianuariis\n \net Votis libamina ponerentur, in eadem oratione fratri suo Floriano consulatum petiit et non impetravit, idcirco quod iam senatus omnia nundinia suffectorum consulum clauserat, dicitur autem multum laetatus senatus libertate, quod ei negatus est consulatus, quem fratri petierat, fertur denique dixisse,\n Scit senatus quem principem fecerit. \n \n",
        "9":"\n \n \nPatrimonium suum publicavit, quod habuit in reditibus, sestertium bis milies octingenties. pecuniam, quam domi collegerat, in stipendium militum vertit, togis et tunicis iisdem est usus quibus privatus.\n \nmeritoria intra urbem stare vetuit, quod quidem diu genere non potuit, thermas omnes ante lucernam claudi iussit, ne quid per noctem seditionis oriretur.\n \nCornelium Tacitum, scriptorem historiae Augustae, quod parentem suum eundem diceret, in omnibus\n \n \nbibliothecis conlocari iussit; ne\n \ntectorum incuria deperiret, librum per annos singulos decies scribi publicitus in † evicosarchis\n \niussit et in bibliothecis\n \nponi. holosericam vestem viris omnibus interdixit. domum suam destrui praecepit atque in eo loco thermas\n \npublicas fieri privato sumptu iussit, columnas centum Numidicas pedum vicenum ternum Ostiensibus donavit de proprio, possessiones, quas in Mauretania habuit, sartis tectis Capitolii deputavit,\n \nargentum mensale, quod privatus habuerat,\n \nministeriis conviviorum, quae in templis fierent, dedicavit.\n \nservos urbanos omnes manu misit utriusque sexus, intra centum tamen ne Caniniam transire videretur. \n",
        "10":"\n \n \nIpse fuit vitae parcissimae, ita ut sextarium vini tota die numquam potaverit, saepe intra heminam.\n \nconvivium vero unius gallinacei, ita ut sinciput adderet et ova. prae omnibus holeribus adfatim ministratis lactucis impatienter indulsit, somnum enim se mercari illa sumptus effusione dicebat, amariores\n \ncibos adpetivit. balneis raro usus est atque adeo validior fuit in senectute, vitreorum diversitate atque operositate vehementer est delectatus, panem nisi siccum numquam comedit eundemque sale atque aliis\n \nrebus conditum, fabricarum peritissimus fuit, marmorum cupidus, nitoris senatorii, venationum studiosus.\n \n \n \n \n \nmensam denique suam numquam nisi agrestibus opimavit. phasianam avem nisi suo et suorum natali et diebus festissimis non posuit, hostias suas semper\n \ndomum revocavit iisdemque suos vesci iussit, uxorem gemmis uti non est passus, auro clavatis vestibus idem interdixit. nam et ipse auctor Aureliano fuisse perhibetur ut aurum a vestibus et cameris et pellibus summoveret,\n \nmulta huius feruntur, sed longum est ea in litteras mittere, quod si quis omnia de hoc viro cupit scire, legat Suetonium Optatianum, qui eius vitam adfatim\n \nscripsit, legit sane senex minutulas litteras ad stuporem nec umquam noctem intermisit qua non aliquid vel scriberet ille vel legeret praeter posterum kalendarum diem. \n",
        "11":"\n \n \nNec tacendum est et frequenter intimandum 1 tantam senatus laetitiam fuisse, quod eligendi principis cura ad ordinem amplissimum revertisset ut et supplicationes decernerentur, et hecatombe promitteretur, singuli denique senatores ad suos scriberent, nec ad suos tantum sed etiam ad externos, mitterentur praeterea litterae ad provincias :\n scirent omnes socii omnesque nationes in antiquum statum redisse rem publicam ac senatum principes legere, immo ipsum senatum principem factum, leges a senatu petendas,\n \n \nreges barbaros senatui supplicaturos, pacem ac bella\n \nsenatu auctore tractanda. \nne quid denique deesset cognitioni, plerasque huius modi epistulas in fine libri posui, et cum cupiditate et sine fastidio, ut aestimo, perlegendas. \n",
        "12":"\n \n \nEt prima quidem illi cura imperatoris facti haec fuit, ut omnes qui Aurelianum occiderant interimeret, bonos malosve, cum iam ille vindicatus esset.\n \net quoniam a Maeotide multi barbari eruperant, hos\n \neosdem consilio atque virtute compressit. ipsi autem Maeotidae ita se gregabant, quasi accitu Aureliani ad bellum Persicum convenissent, auxilium daturi nostris\n \nsi necessitas postularet. M. Tullius dicit magnificentius esse dicere, quemadmodum gesserit quam quemadmodum\n \nceperit consulatum ; at in isto viro magnificum fuit quod tanta gloria cepit imperium; gessit autem\n \npropter brevitatem temporum nihil magnum, interemptus est enim insidiis militaribus, ut alii dicunt, sexto mense, ut alii, morbo interiit, tamen constat\n \n \nfactionibus eum oppressum mente atque animo defecisse,\n \nhic idem mensem Septembrem Tacitum appellari iussit, idcirco quod eo mense et natus et factus est imperator. Huic frater Florianus in imperio successit, de quo pauca ponenda sunt. \n",
        "13":"\n \n \nHic frater Taciti germanus fuit, qui post fratrem arripuit imperium, non senatus auctoritate sed suo motu, quasi hereditarium esset imperium, cum sciret adiuratum esse in senatu Tacitum, ut, cum mori coepisset, non liberos suos sed optimum aliquem principem\n \nfaceret, denique vix duobus mensibus imperium tenuit et occisus est Tarsi a militibus, qui Probum audierant imperare, quem omnis exercitus legerat.\n \ntantus autem Probus fuit in re\n \nmilitari ut illum senatus optaret, miles eligeret, ipse populus Romanus adclamationibus peteret.\n \nfuit etiam Florianus morum fratris imitator, nec tamen usquequaque, nam effu-\n \n \nsionem in eo frater frugi reprehendit, et haec ipsa imperandi cupiditas aliis eum moribus ostendit fuisse quam fratrem.\n \nDuo igitur principes una exstiterunt domo, quorum alter sex mensibus, alter vix duobus imperaverunt, quasi quidam interreges inter Aurelianum et Probum, post interregnum principes nuncupati.\n \n \n",
        "14":"\n \n \nHorum statuae fuerunt Interamnae duae pedum tricenum e marmore, quod illic eorum cenotaphia constituta sunt in solo proprio; sed deiectae fulmine ita contritae sunt ut membratim iaceant dissipatae.\n \nquo tempore responsum est ab haruspicibus quandocumque ex eorum familia imperatorem Romanum futurum seu per feminam seu per virum, qui det iudices Parthis ac Persis, qui Francos et Alamannos sub Romanis legibus habeat, qui per omnem Africam barbarum non relinquat, qui Taprobanis praesidem imponat, qui ad Iuvernam\n \ninsulam proconsulem mittat, qui Sarmatis omnibus iudicet, qui terram omnem, qua Oceano ambitur, captis omnibus gentibus suam faciat, postea tamen senatui reddat imperium et antiquis legibus vivat, ipse victurus annis centum\n \nviginti et sine herede moriturus, futurum autem eum dixerunt a die fulminis praecipitati statuisque confractis\n \npost\n \nannos mille, non magna haec urbanitas haruspicum fuit, qui principem talem post mille annos futurum esse dixerunt, pollicentes cum vix remanere\n \n \n \n \ntalis possit historia,\n \nquia, si post centum annos praeciperent, forte possent eorum deprehendi mendacia.\n \nego tamen haec idcirco inserenda volumini credidi ne quis me legens legisse non crederet. \n",
        "15":"\n \n \nTacitus congiarium populo Romano intra sex\n \nmenses vix dedit, imago eius posita est in Quintiliorum, in una tabula quinquiplex, in qua semel togatus, semel chlamydatus, semel armatus, semel palliatus,\n \nsemel venatorio habitu, de qua quidem epigrammatarius ita allusit ut diceret :\n Non agnosco senem armatum, non chlamydatum \ninter cetera,\n sed\n \nagnosco togatum. \net Floriani liberi et Taciti multi exstiterunt, quorum sunt posteri, credo, millesimum annum exspectantes, in quos multa epigrammata scripta sunt,\n \nquibus\n \niocati sunt haruspices imperium\n \npollicentes. haec sunt quae de vita Taciti atque Floriani digna memoratu comperisse me memini.\n \nNunc nobis adgrediendus est Probus, vir domi forisque conspicuus, vir Aureliano, Traiano, Hadriano, Antoninis, Alexandro Claudioque praeferendus, quia\n \nin illis varia, in hoc omnia praecipua iuncta\n \nfuere, qui post Tacitum omnium iudicio bonorum imperator est factus orbemque terrarum pacatissimum gubernavit, deletis barbaris gentibus, deletis etiam plurimis tyrannorum, qui eius temporibus exstiterunt, de quo\n \n \n \n \n \n \ndictum est dignum esse\n \nut Probus diceretur, etiamsi Probus nomine non fuisset. quem quidem multi ferunt etiam Sibyllinis Libris promissum, qui si diutius\n \nfuisset, orbis terrae barbaros non haberet, haec ego in aliorum vita de Probo credidi praelibanda, ne dies, hora, momentum aliquid sibi vindicaret in me necessitate\n \nfatali ac Probo indicto deperirem. nunc quoniam interim meo studio satisfeci, claudam istud volumen,\n \nsatisfactum arbitrans studio et cupiditati meae. \n",
        "16":"\n \n \nOmina imperii Tacito haec fuerunt : fanaticus quidam in Templo Silvani tensis membris exclamavit,\n Tacita purpura, tacita purpura, \nidque septimo ; quod quidem postea omini deputatum est.\n \nvinum, quo libaturus Tacitus fuerat in templo Herculis\n \nFundani, subito purpureum factum est. vitis, quae uvas Aminnias albas ferebat, eo anno quo ille imperium meruit purpureas tulit.\n \nplurima purpurea\n \nfacta sunt. mortis omina haec fuerunt: patris sepulchrum disruptis ianuis se aperuit, matris umbra se per diem et Tacito et Floriano velut viventis obtulit, nam diversis patribus nati ferebantur, in larario di omnes seu terrae motu seu casu aliquo conciderunt.\n \n \n \n \n \nimago Apollinis, quae ab his colebatur, ex summo fastigio in lectulo posita sine hominis cuiuspiam manu deprehensa est. sed quousque ultra progredimur? sunt a quibus ista dicantur. nos ad Probum et ad Probi gesta insignia reservemus.\n \n \n",
        "17":"\n \n \nEt quoniam me promisi aliquas epistulas esse positurum, quae creato Tacito principe gaudia senatus ostenderent, his additis finem scribendi faciam. Epistulae publicae :\n \n Senatus amplissimus curiae Carthaginiensi salutem dicit, quod bonum, faustum, felix salutareque sit rei publicae orbique Romano, dandi ius imperii, appellandi principis, nuncupandi Augusti ad nos revertit.\n \nad nos igitur referte quae magna sunt. omnis provocatio praefecti\n \nurbis erit, quae tamen a proconsulibus\n \net ab ordinariis iudicibus emerserit. in quo quidem etiam vestram in antiquum statum redisse credimus dignitatem, si quidem primus hic ordo est, qui recipiendo vim suam ius suum ceteris servat. \n \nAlia epistula :\n Senatus amplissimus curiae Trevirorum, ut estis liberi et semper fuistis, laetari vos credimus, creandi principis iudicium ad senatum rediit, simul etiam\n \n \n \npraefecturae urbanae appellatio universa decreta est. \n \nEodem modo scriptum est Antiochensibus, Aquileiensibus, Mediolanensibus, Alexandrinis, Thessalonicensibus, Corinthiis et Atheniensibus. \n",
        "18":"\n \n \nPrivatae autem epistulae haec fuerunt:\n Autronio Iusto patri Autronius Tiberianus salutem, nunc te, pater sancte, interesse decuit senatui amplissimo, nunc sententiam dicere, cum tantum auctoritas amplissimi ordinis creverit ut reversa in antiquum statum re\n \npublica nos principes demus, nos faciamus\n \nimperatores, nos denique nuncupemus Augustos. fac igitur ut convalescas, Curiae interfuturus antiquae, nos recepimus ius proconsulare, redierunt ad praefectum urbi appellationes omnium potestatum et omnium dignitatem. \n \nItem alia :\n Claudius Sapilianus Cereio Maeciano patruo salutem. obtinuimus,\n \npater sancte, quod semper optavimus; in antiquum statum senatus revertit. nos principes facimus, nostri ordinis sunt potestates.\n \ngratias exercitui Romano et vere Romano ; reddidit\n \nnobis quam semper habuimus potestatem. abice Baianos Puteolanosque secessus, da te urbi, da te Curiae, floret Roma, floret tota res publica, imperatores damus, principes facimus ; possumus et prohibere qui coepimus facere, dictum sapienti sat est. \n \n \n \n \nLongum est omnes epistulas conectere quas repperi, quas legi. tantum illud dico, senatores omnes ea esse laetitia elatos ut in domibus suis omnes albas hostias caederent, imagines frequenter aperirent,\n \nalbati sederent, convivia sumptuosiora praeberent,\n \nantiquitatem sibi redditam crederent.\n \n \n \n"
    },
    "edition":"Vopiscus, Flavius, fl. 3./4. Jh, attributed author; Magie, David, b. 1877, editor",
    "englishTitle":"Tacitus",
    "source":"Perseus Digital Library",
    "originalTitle":"Tacitus",
    "original-urn":"urn:cts:latinLit:phi2331.phi027.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi027.perseus-lat2-simple"
}