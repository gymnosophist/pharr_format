{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nMinusculos tyrannos scio plerosque tacuisse aut breviter prae ter isse. nam et Suetonius Tranquillus, emendatissimus et candidissimus scriptor, Antonium Vindicemque\n \ntacuit, contentus eo quod eos cursim perstrinxerat, et Marius Maximus\n \nAvidium Marci temporibus, Albinum et Nigrum Severi non suis propriis\n \nlibris sed alienis innexuit. et de Suetonio non miramur, cui familiare fuit amare brevitatem, quid Marius Maximus, homo omnium verbosissimus, qui et mythistoricis se voluminibus implicavit, num ad istam\n \ndescriptionem curamque descendit? atque contra Trebellius Pollio ea fuit diligentia, ea cura in edendis bonis malisque principibus ut etiam triginta tyrannos uno breviter libro concluderet, qui Valeriani et Gallieni nec multo superiorum aut inferiorum principum\n \n \n \n \nfuere temporibus, quare nobis\n \nquoque, etiamsi non tanta\n \nnon tamen minima fuerit cura, ut, dictis Aureliano, Tacito et Floriano, Probo etiam, magno ac singulari principe, cum dicendi essent Carus, Carinus et Numerianus, de Saturnino, Bonoso et Proculo et Firmo, qui sub Aureliano fuerat, non faceremus. \n",
        "1":"\n \n \nScis enim, mi Basse, quanta nobis contentio proxime fuerit cum amatore historiarum Marco Fonteio, cum ille diceret Firmum, qui Aureliani temporibus Aegyptum occupaverat, latrunculum fuisse non principem, contra ego mecumque Rufius Celsus et Ceionius Iulianus et Fabius Sossianus contenderet, dicentes illum et purpura usum et percussa moneta Augustum esse vocitatum, cum etiam nummos eius Severus Archontius protulit, de Graecis autem Aegyptiisque libris convicit illum\n au)tokra/tora \nin\n \nedictis suis esse vocatum, et illi quidem adversum nos contendenti haec sola ratio fuit, quod dicebat Aurelianum in edicto suo non scripsisse quod tyrannum occidisset, sed quod latrunculum quendam a re publica removisset; proinde\n \nquasi digne tanti princeps nominis debuerit tyrannum appellare hominem tenebrarum, aut non semper latrones vocitaverint magni principes eos quos invadentes purpuras necaverunt.\n \nipse ego in Aureliani vita, priusquam de Firmo cuncta cognoscerem, Firmum non inter purpuratos habui sed\n \n \n \n \nquasi quendam latronem; quod idcirco dixi ne quis\n \nme oblitum aestimaret mei. sed ne volumini, quod brevissimum promisi, multa conectam, veniamus ad Firmum. \n",
        "2":"\n \n \nFirmo patria Seleucia fuit, tametsi plerique Graecorum alteram tradunt, ignari eo tempore ipso tres fuisse Firmos, quorum unus praefectus Aegypti, alter dux limitis Africani idemque pro consule, tertius iste Zenobiae amicus ac socius, qui Alexandriam Aegyptiorum incitatus furore pervasit, et quem Aurelianus solita virtutum suarum felicitate contrivit.\n \nDe huius divitiis multa dicuntur, nam et vitreis quadraturis bitumine aliisque medicamentis insertis domum instruxisse\n \nperhibetur et tantum habuisse de chartis ut publice saepe diceret exercitum se alere\n \nposse papyro et glutine. idem et cum Blemmyis societatem maximam tenuit et cum Saracenis. naves\n \nquoque ad Indos negotiatorias saepe misit, ipse quoque dicitur habuisse duos dentes elephanti pedum denum, e quibus Aurelianus sellam constituerat facere additis aliis duobus, in qua Iuppiter aureus et gemmatus sederet cum specie praetextae, ponendus in\n \n \nTemplo Solis, Appenninis sortibus aditis,\n \nquem appellari voluerat Iovem Consulem vel Consulentem.\n \nsed eosdem dentes postea Carinus mulieri cuidam dono dedit, quae lectum ex iis fecisse narratur. quam,\n \nquia et nunc scitur et sciri apud posteros nihil\n \nproderit, taceo. ita donum Indicum, Iovi Optimo Maximo consecratum, per deterrimum principem et ministerium libidinis factum videtur et\n \npretium. \n",
        "3":"\n \n \nFuit tamen Firmus statura ingenti, oculis foris eminentibus, capillo crispo, fronte vulnerata, vultu nigri ore, reliqua parte corporis candidus sed pilosus atque hispidus, ita ut eum plerique Cyclopem vocarent,\n \ncarne multa vescebatur, struthionem ad diem comedisse fertur. vini non multum bibit, aquae plurimum, mente firmissimus, nervis robustissimus, ita ut Tritannum vinceret, cuius Varro meminit.\n \nnam et incudem superpositam pectori constanter aliis tundentibus pertulit, cum ipse reclinis ac resupinus et curvatus in manus penderet potius quam iaceret, fuit tamen ei contentio cum Aureliani ducibus ad\n \nbibendum, si quando eum\n \ntemptare voluissent, nam quidam Burburus nomine de numero vexillariorum, notissimus potator, cum ad bibendum eundem provocasset, situlas duas plenas mero duxit et toto postea\n \n \n \n \n \nconvivio sobrius fuit; et cum ei Burburus diceret,\n Quare non faeces bibisti? \nrespondit ille,\n Stulte, terra non bibitur. \nlevia persequimur, cum maiora dicenda sint. \n",
        "4":"\n \n \nHic ergo contra Aurelianum sumpsit imperium ad defendendas partes quae supererant Zenobiae. sed Aureliano de Thraciis redeunte superatus est.\n \nmulti dicunt laqueo eum vitam finisse; aliud edictis suis ostendit Aurelianus 1; namque cum eum vicisset tale edictum Romae proponi iussit:\n \n Amantissimo sui populo Romano Aurelianus Augustus salutem dicit. Pacato undique gentium toto qua late patet orbe terrarum, Firmum etiam latronem Aegyptium, barbaricis motibus aestuantem et feminei propudii reliquias colligentem, ne plurimum loquar, fugavimus, obsedimus, cruciavimus et occidimus.\n \nnihil est, Romulei Quirites, quod timere possitis, canon Aegypti, qui suspensus per latronem improbum\n \nfuerat, integer veniet, sit vobis cum senatu concordia, cum equestri ordine amicitia, cum praetorianis adfectio. ego efficiam ne sit aliqua sollicitudo Romana.\n \nvacate ludis, vacate circensibus, nos publicae necessitates teneant, vos occupent voluptates, quare sanctissimi Quirites, \net reliqua. \n",
        "5":"\n \n \nHaec nos de Firmo cognovisse scire debuisti,\n \n \n \nsed digna memoratu, nam ea quae de illo Aurelius Festivus, libertus Aureliani, singillatim rettulit si vis cognoscere, eundem oportet legas, maxime cum dicat Firmum eundem inter crocodillos, unctum crocodillorum adipibus, natasse et elephantum rexisse et hippopotamo sedisse et sedentem ingentibus struthionibus\n \nvectum esse et quasi volitasse. sed haec scire quid prodest? cum et Livius et Sallustius taceant\n \nres leves de iis quorum vitas\n \narripuerunt. non enim scimus quales mulos Clodius habuerit aut mulas Titus Annius Milo, aut utrum Tusco equo sederit Catilina an Sardo, vel quali in\n \nchlamyde Pompeius usus fuerit\n \npurpura, quare finem de Firmo faciemus venientes ad Saturninum, qui contra Probum imperium sibimet in orientis partibus vindicavit. \n",
        "6":"\n \n \nSaturninus oriundo fuit Gallus, ex gente hominum inquietissima et avida semper vel faciendi\n \nprincipis vel imperii, huic inter ceteros duces, quod vere summus vir esse\n \ncerte videretur, Aurelianus\n \n \n \n \nlimitis orientalis ducatum dedit, sapienter praecipiens\n \nne umquam Aegyptum videret, cogitabat enim, quantum videmus, vir prudentissimus Gallorum naturam et verebatur ne, si perturbidam civitatem vidisset, quo eum natura ducebat, eo societate quoque\n \nhominum duceretur, sunt enim Aegyptii, ut satis nosti, viri\n \nventosi, furibundi, iactantes, iniuriosi, atque adeo vani, liberi, novarum rerum usque ad cantilenas publicas cupientes, versificatores, epigrammatarii,\n \nmathematici, haruspices, medici, nam in eis\n \nChristiani, Samaritae, et quibus praesentia semper tempora\n \ncum enormi libertate displiceant. ac ne quis mihi Aegyptiorum irascatur et meum esse credat quod in litteras rettuli, Hadriani epistulam ponam ex libris Phlegontis liberti eius proditam, ex qua penitus Aegyptiorum vita detegitur: \n",
        "7":"\n \n \n Hadrianus Augustus Serviano consuli salutem. Aegyptum, quam mihi laudabas, Serviane carissime, totam didici levem, pendulam et ad omnia famae\n \nmomenta volitantem. illic\n \nqui Serapem colunt Christiani sunt, et devoti sunt Serapi qui se Christi episcopos\n \ndicunt, nemo illic archisynagogus Iudaeorum, nemo Samarites, nemo Christianorum presbyter non\n \nmathematicus, non haruspex, non aliptes. ipse ille patriarcha cum Aegyptum venerit, ab aliis Serapidem\n \n \n \n \n \nadorare, ab aliis cogitur Christum, genus hominum seditiosissimum, vanissimum, iniuriosissimum; civitas opulenta, dives, fecunda, in qua nemo vivat otiosus.\n \nalii vitrum conflant, aliis charta conficitur, omnes certe linyphiones aut\n \ncuiuscumque artis esse\n \nvidentur; et habent podagrosi quod agant, habent praecisi\n \nquod agant, habent caeci quod faciant, ne chiragrici quidem apud eos otiosi vivunt, unus illis deus nummus\n \nest.\n \nhunc Christiani, hunc Iudaei, hunc omnes venerantur et gentes, et utinam melius esset morata civitas, digna profecto quae pro sui fecunditate, quae pro sui\n \nmagnitudine totius Aegypti teneat principatum, huic ego cuncta concessi, vetera privilegia reddidi, nova sic addidi ut praesenti gratias agerent, denique ut primum inde discessi, et in filium meum Verum multa dixerunt, et de Antinoo quae dixerint comperisse te\n \ncredo, nihil illis opto, nisi ut suis pullis alantur, quos\n \nquemadmodum fecundant, pudet dicere, calices tibi allassontes versicolores transmisi, quos mihi sacerdos templi obtulit, tibi et sorori meae specialiter dedicatos ; quos tu velim festis diebus conviviis adhibeas, caveas tamen ne his Africanus noster indulgenter utatur. \n \n",
        "8":"\n \n \nHaec ergo cogitans de Aegyptiis Aurelianus\n \n \n \n \n \niusserat ne Saturninus Aegyptum videret, et mente quidem divina, nam ut primum Aegyptii magnam potestatem ad se venisse viderunt, statim clamarunt,\n \n Saturnine Auguste, di te servent! \net ille quidem, quod negari non potest, vir sapiens de Alexandrina\n \ncivitate mox fugit atque ad Palaestinam rediit, ibi tamen cum cogitare coepisset tutum sibi non esse, si privatus viveret, deposita purpura ex simulacro Veneris cyclade uxoria militibus circumstantibus amictus\n \net adoratus est. avum meum saepe dicentem audivi\n \nse interfuisse, cum ille adoraretur. \" Flebat\" inquit\n et dicebat, 'Necessarium, si non adroganter dicam, res publica virum perdidit, ego certe instauravi Gallias, ego a Mauris possessam Africam reddidi, ego Hispanias pacavi. sed quid prodest? omnia haec adfectato semel honore perierunt.' \n \n",
        "9":"\n \n \nEt cum eum animarent vel ad vitam vel ad imperium, qui amicuerunt purpuram, in haec verba disseruit:\n \n Nescitis, amici, quid mali sit imperare, gladii saeta pendentes cervicibus inminent, hastae undique, undique spicula, ipsi custodes timentur, ipsi comites formidantur. non cibus pro voluptate, non iter pro auctoritate, non bella pro iudicio, non arma\n \npro studio, adde quod omnis aetas in imperio repre-\n \n \n \nhenditur. senex est quispiam? inhabilis videtur : adulescens?\n \nadditur his et furere.\n \niam quid amabilem omnibus Probum dico? cui cum\n \nme aemulum esse cupitis, cui libens cedo et cuius esse dux cupio, in necessitatem mortis me trahitis. habeo solacium\n \nmortis : solus perire non potero. \nMarcus Salvidienus hanc ipsius orationem vere fuisse dicit, et fuit re vera non parum litteratus, nam et in Africa rhetori operam dederat, Romae frequentaverat pergulas magistrales.\n \n \n",
        "10":"\n \n \nEt ne longius progrediar, dicendum est, quod praecipue ad hunc pertinet, errare quosdam et putare hunc esse Saturninum qui Gallieni temporibus imperium occupavit, cum is longe alius sit et Probo\n \npoenam\n \nnolente sit occisus, fertur autem Probus et clementes ad eum litteras saepe misisse et veniam esse pollicitum, sed milites, qui cum eo fuerant, non credidisse.\n \nobsessum denique in castro quodam ab iis quos Probus miserat invito Probo esse iugulatum.\n \nLongum est frivola quaeque conectere, odiosum dicere quali statura fuerit, quo corpore, quo decore, quid biberit, quid comederit, ab aliis ista dicantur quae prope ad exemplum nihil prosunt, nos ad ea quae sunt dicenda redeamus.\n \n \n \n \n \n \n \n",
        "11":"\n \n \nProculo patria Albingauni fuere, positi in Alpibus Maritimis, domi nobilis sed maioribus latrocinantibus atque adeo pecore ac servis et iis rebus quas\n \nabduxerant satis dives, fertur denique eo tempore quo sumpsit imperium duo milia servorum suorum armasse,\n \nhuic uxor virago, quae illum in hanc praecipitavit dementiam, nomine Samso, quod ei postea\n \ninditum est, nam antea Vituriga nominata est. filius Herennianus, quem et ipsum, si quinquennium implesset,\n \nita enim loquebatur, dicasset imperio, homo, quod negari non potest,\n \nidemque fortissimus, ipse quoque latrociniis adsuetus, qui tamen armatam semper egerit vitam, nam et multis legionibus tribunus\n \npraefuit et fortia edidit facta, et quoniam minima quaeque iucunda sunt atque habent aliquid gratiae cum leguntur, tacendum non est quod et ipse gloriatur in quadam sua epistula, quam ipsam melius est ponere quam de ea plurimum dicere :\n \n Proculus Maeciano adfini salutem dicit, centum ex Sarmatia virgines cepi, ex his una nocte decem inivi; omnes tamen, quod in me erat, mulieres intra dies quindecim reddidi. \n \nGloriatur, ut vides, rem ineptam et satis libidino-\n \n \nsam atque inter fortes se haberi credit, si criminum densitate concallescat.\n \n \n",
        "12":"\n \n \nHic tamen cum etiam post honores militares se\n \nimprobe, libidinose, tamen fortiter gereret,\n \nhortantibus Lugdunensibus, qui et ab Aureliano graviter contusi videbantur et Probum vehementissime pertimescebant, in imperium vocitatus est, ludo paene ac ioco, ut Onesimus dicit, quod quidem apud nullum\n \nalium repperisse me scio. nam cum in quodam convivio ad latrunculos luderetur, atque ipse decies imperator exisset, quidam non ignobilis scurra \" Ave\" inquit \" Auguste, \" adlataque lana purpurea umeris eius vinxit eumque adoravit; timor inde consciorum\n \natque inde iam exercitus temptatio et imperii, non nihilum tamen Gallis profuit, nam Alamannos, qui tunc adhuc Germani dicebantur, non sine gloriae splendore contrivit, numquam aliter quam latrocinandi\n \npugnans modo. hunc tamen Probus fugatum usque ad ultimas terras et cupientem in Francorum auxilium venire, a quibus originem se trahere ipse dicebat, ipsis prodentibus Francis, quibus familiare est\n \nridendo fidem frangere, vicit et interemit. posteri eius etiam nunc apud Albingaunos agunt, qui ioco\n \n \n \n \nsolent dicere sibi non placere esse vel principes vel latrones.\n \nHaec digna memoratu de Proculo didicisse me memini, veniamus ad Bonosum, de quo multo minora condidi. \n",
        "13":"\n \n \nBonosus domo Hispaniensi fuit, origine Britannus, Galla tamen matre, ut ipse dicebat, rhetoris filius, ut ab aliis comperi, paedagogi litterarii. parvulus patrem amisit atque a matre fortissima educatus\n \nlitterarum nihil didicit, militavit primum inter ordinarios, deinde inter equites ; duxit ordines, tribunatus egit, dux limitis\n \nRaetici fuit, bibit quantum hominum\n \nnemo. de hoc Aurelianus saepe dicebat, \"Non ut vivat natus est, sed ut bibat, \" quem quidem diu in\n \nhonore habuit causa militiae, nam si quando legati barbarorum undecumque gentium venissent, ipsi propinabantur, ut eos inebriaret atque ab iis per vinum cuncta cognosceret, ipse quantumlibet bibisset, semper securus et sobrius et, ut Onesimus dicit, scriptor\n \nvitae Probi, adhuc in vino prudentior. habuit praeterea rem mirabilem, ut quantum bibisset tantum\n \n \nmingeret, neque umquam eius aut pectus aut venter aut vesica gravaretur. \n",
        "14":"\n \n \nHic idem, cum quodam tempore in Rheno Romanas lusorias Germani incendissent, timore ne poenas daret sumpsit imperium, idque diutius tenuit\n \nquam merebatur. nam longo gravique certamine a Probo superatus laqueo vitam finivit, cum quidem iocus exstitit, amphoram pendere, non hominem.\n \nFilios duos reliquit, quibus ambobus Probus pepercit, uxore quoque eius in honore habita et usque ad\n \nmortem salario praestito. fuisse enim dicitur, ut et avus meus dicebat, femina singularis exempli et familiae nobilis, gentis tamen Gothicae ; quam illi Aurelianus uxorem idcirco dederat ut per eum a Gothis\n \ncuncta cognosceret, erat enim illa virgo regalis, exstant litterae ad legatum Thraciarum scriptae de his nuptiis et donis, quae Aurelianus Bonoso dari nuptiarum causa iussit, quas ego inserui:\n \n Aurelianus Augustus Gallonio Avito salutem. Superioribus litteris scripseram, ut optimates Gothicas apud Perinthum conlocares, decretis salariis, non ut singulae acciperent, sed ut septem simul unum convivium haberent, cum enim divisae accipiunt, et illae\n \nparum sumunt et res publica plurimum perdit, nunc tamen, quoniam placuit Bonoso Hunilam dari, dabis ei iuxta brevem infra scriptum omnia quae praecipimus ; sumptu etiam publico nuptias celebrabis. \n \n \n \n \nBrevis munerum fuit:\n Tunicas palliolatas ianthinas subsericas, tunicam auro clavatam subsericam librilem unam, interulas dilores duas, et reliqua quae matronae conveniunt, ipsi dabis aureos Philippeos centum, argentos Antoninianos mille, aeris sestertium decies. \n \nHaec me legisse teneo de Bonoso. et potui quidem horum vitam praeterire quos nemo quaerebat, attamen, ne quid fidei deesset, etiam de his quae didiceram intimanda\n \ncuravi. supersunt mihi Carus, Carinus et Numerianus, nam Diocletianus et qui sequuntur stilo maiore dicendi sunt.\n \n \n"
    },
    "edition":"Vopiscus, Flavius, fl. 3./4. Jh, attributed author; Magie, David, b. 1877, editor",
    "englishTitle":"Firmus Saturninus, Proculus et Bonosus",
    "source":"Perseus Digital Library",
    "originalTitle":"Firmus Saturninus, Proculus et Bonosus",
    "original-urn":"urn:cts:latinLit:phi2331.phi029.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi029.perseus-lat2-simple"
}