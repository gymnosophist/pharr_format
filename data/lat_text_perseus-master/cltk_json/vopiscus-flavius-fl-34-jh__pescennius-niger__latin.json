{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nRarum atque difficile est ut, quos tyrannos aliorum victoria fecerit, bene mittantur in litteras, atque ideo vix omnia de his plene in monumentis atque annalibus\n \nhabentur, primum enim, quae magna sunt in eorum honorem ab scriptoribus depravantur, deinde alia supprimuntur, postremo non magna diligentia in eorum genere ac vita requiritur, cum satis sit audaciam eorum et bellum, in quo victi fuerint, ac poenam proferre.\n \nPescennius ergo Niger, ut alii tradunt, modicis parentibus, ut alii, nobilibus fuisse dicitur, patre Annio Fusco, matre Lampridia, avo curatore Aquini, ex quo\n \nfamilia originem ducebat; quod quidem dubium\n \netiam nunc habetur. hic eruditus mediocriter litteris,\n \nmoribus ferox, divitiis inmodicus, vita parcus.\n \nlibidinis effrenatae ad omne genus cupiditatum. or-\n \n \n \n \ndines diu duxit multisque ducatibus pervenit, ut exercitus Syriacos iussu Commodi regeret, suffragio maxime athletae qui Commodum strangulavit, ut omnia tunc fiebant. \n",
        "1":"\n \n \nIs postquam comperit occisum Commodum, Iulianum imperatorem appellatum eundemque iussu Severi et senatus occisum, Albinum etiam in Gallia sumpsisse nomen et ius imperatoris, ab exercitibus Syriacis, quos regebat, appellatus est imperator, ut quidam dicunt, magis in Iuliani odium quam in aemulationem\n \nSeveri. huic ob detestationem Iuliam primis imperii diebus ita Romae fautum est, a senatoribus dumtaxat, qui et Severum oderant, ut inter lapidationes exsecrationesque omnium illi feliciter optaretur,\n illum principem superi et illum Augustum \npopulus\n \nadclamaret. Iulianum autem oderant populares, quod Pertinacem milites occidissent et illum imperatorem adversa populi voluntate appellassent. denique\n \ningentes ob hoc seditiones fuerunt, ad occidendum autem Nigrum primipilarem Iulianus miserat, stulte ad eum qui haberet exercitus et se tueri posset; proinde quasi qualis libet imperator a primipilario\n \n \n \n \n \nposset occidi, eadem autem dementia etiam Severo\n \niam principi Iulianus successorem miserat, denique etiam Aquilium centurionem notum caedibus ducum miserat, quasi imperator tantus a centurione posset\n \noccidi, par denique insania fuit, quod cum Severo ex interdicto de imperio egisse fertur, ut iure videretur principatum praevenisse. \n",
        "2":"\n \n \nEt de Pescennio Nigro iudicium populi ex eo apparuit, quod, cum ludos circenses Iulianus Romae daret, et indiscrete subsellia Circi Maximi repleta essent, ingentique iniuria populi adfectus esset, per omnes uno consensu Pescennius Niger ad tutelam urbis est expetitus, odio, ut diximus, Iuliani et amore\n \noccisi Pertinacis; cum quidem Iulianus dixisse fertur neque sibi neque Pescennio longum imperium deberi, sed Severo, qui magis esset odio habendus a senatoribus, militibus, provincialibus, popularibus. quod probavit rei eventus.\n \nEt Pescennius quidem Severo eo tempore quo Lugdunensem provinciam regebat amicissimus fuit;\n \nnam ipse missus erat ad comprehendendos desertores,\n \nqui innumeri Gallias tunc vexabant, in quo officio quod se honeste gessit, iucundissimus fuit Severo, ita ut de eo ad Commodum Septimius referret, adserens\n \nnecessarium rei publicae virum, et revera in re\n \n \n \nmilitari vehemens fuit. numquam sub eo miles provinciali\n \nlignum, oleum, operam extorsit. ipse a milite nihil accepit, cum tribunatus ageret, nihil accipi\n \npassus est. nam et imperator iam\n \ntribunos duos, quos constitit stellaturas accepisse, lapidibus obrui ab auxiliaribus iussit.\n \nExstat epistula Severi, qua scribit ad Ragonium Celsum Gallias regentem:\n Miserum est ut imitari eius disciplinam militarem non possimus\n \nquem per\n \nbellum vicimus, milites tui vagantur, tribuni medio die lavant, pro tricliniis popinas habent, pro cubiculis meritoria; saltant, bibunt,\n \ncantant, et mensuras conviviorum hoc vocant cum sine mensura potarunt.\n \n \nhaec, si ulla vena\n \npaternae disciplinae viveret, fierent? emenda igitur primum tribunos, deinde militem, quem, quamdiu timuerit, tamdiu tenebis.\n \n \nsed scias idque de Nigro, militem timere non posse, nisi integri fuerint tribuni et duces militum. \n \n",
        "3":"\n \n \nhaec de Pescennio Severus Augustus. De hoc\n \nadhuc milite Marcus Antoninus ad Cornelium Balbum:\n Pescennium mihi laudas, agnosco; nam et decessor tuus eum manu strenuum, vita\n \n \n \n \n \n \n \n \n \ngravem, et iam tum plus quam militem dixit, itaque misi litteras recitandas ad signa, quibus eum trecentis Armeniis et centum Sarmatis et mille nostris praeesse\n \niussi, tuum est ostendere hominem non ambitione, quod nostris non convenit moribus, sed virtute venisse ad eum locum quem avus meus Hadrianus, quem Traianus proavus non nisi exploratissimis dabat. \n \nDe hoc eodem Commodus:\n Pescennium fortem virum novi et ei tribunatus iam duos dedi; ducatum mox dabo, ubi per senectutem Aelius Corduenus rem\n \npublicam recusaverit . \nhaec de eo iudicia omnium fuerunt, sed et Severus ipse saepe dixit ignoturum se Pescennio, nisi perseveraret.\n \nA Commodo denique Pescennius consul declaratus Severo praepositus est, et quidem irato, quod primipilaribus commendantibus consulatum Niger mereretur.\n \nin vita sua Severus dicit se, priusquam filii sui id aetatis haberent ut imperare possent, aegrotantem id in animo habuisse, ut, si quid forte sibi accidisset, Niger Pescennius eodem et Clodius Albinus succederent, qui ambo Severo gravissimi hostes exstiterunt.\n \nunde apparet, quod etiam Severi de Pescennio iudicium \n",
        "4":"\n \n \nfuerit, si Severo credimus, fuit gloriae cupidus Niger, vita fictus, moribus turpis, aetatis provectae, eum in imperium invasit, ex quo cupiditates eius\n \n \nincusat, proinde quasi Severus minor ad imperium venerit, qui annos suos contrahit, cum decem et octo annis imperavit et octogensimo nono periit.\n \nSane Severus Heraclitum ad obtinendam Bithyniam misit, Fulvium autem ad occupandos adultos Nigri\n \nfilios, nec tamen in senatum quicquam de Nigro Severus dixit, cum iam audisset de eius imperio, ipse autem proficisceretur ad componendum orientis\n \nstatum, tantum sane illud fecit proficiscens, ut legiones ad Africam mitteret, ne eam Pescennius occuparet et fame populum Romanum perurgueret.\n \nvidebatur autem id facere posse per Libyam Aegyptumque vicinas Africae, difficili licet itinere ac\n \nnavigatione. et Pescennius quidem veniente ad orientem Severo Graeciam, Thracias, Macedoniam, interfectis multis inlustribus viris tenebat, ad participatum\n \nimperii Severum vocans, a quo, causa eorum quos occiderat, cum Aemiliano hostis est appellatus, dein a ducibus Severi per Aemilianum pugnans victus\n \nest. et cum illi tutum exsilium promitteret, si ab armis recederet, persistens iterum pugnavit et victus est atque apud Cyzicum circa paludem fugiens sauciatus, et sic ad Severum adductus atque statim\n \n \n \n \n",
        "5":"\n \n \nmortuus, huius caput circumlatum pilo Romam missum, filii occisi, necata uxor, patrimonium publicatum,\n \nfamilia omnis exstincta, sed haec omnia, postquam de Albini rebellione cognitum est, facta sunt; nam prius et filios Nigri et matrem in exsilium\n \nmiserat, sed exarsit secundo civili bello, immo iam\n \ntertio, et factus est durior; tune cum innumeros senatores interemit Severus et ab aliis Sullae Punici, ab aliis Marii nomen accepit.\n \nFuit statura prolixa, forma decorus, capillo in verticem ad gratiam reflexo, vocis canorae, ita ut in campo loquens per mille passus audiretur, nisi ventus adversaretur, oris verecundi et semper rubidi, cervice adeo nigra, ut, quem ad modum multi dicunt, ab ea\n \nNigri nomen acceperit, cetera corporis parte candidus et magis pinguis, vini avidus, cibi parcus, rei veneriae\n \nnisi ad creandos liberos prorsus ignarus, denique etiam sacra quaedam in Gallia, quae semper\n \ncastissimis decernunt consensu publico celebranda, suscepit.\n \nhunc in Commodianis hortis in porticu curva pictum de musivo inter Commodi amicissimos videmus sacra\n \nIsidis ferentem; quibus Commodus adeo deditus fuit, ut et caput raderet et Anubin portaret et omnis pausas expleret.\n \n \n \n \nFuit ergo miles optimus, tribunus singularis, dux praecipuus, legatus severissimus, consul insignis, vir domi forisque conspicuus, imperator infelix; usui denique rei publicae sub Severo, homine tetrico, esse \n",
        "6":"\n \n \npotuisset, si cum eo esse voluisset, sed deceptus est consiliis scaevis\n \nAureliani, qui filias suas eius filiis despondens persistere eum fecit in imperio.\n \nHic tantae fuit auctoritatis, ut ad Marcum primum deinde ad Commodum scriberet, cum videret provincias facili administrationum mutatione subverti, primum ut nulli ante quinquennium succederetur provinciae praesidi vel legato vel proconsuli, quod prius deponerent potestatem quam scirent administrare.\n \ndeinde ne novi ad regendam rem publicam accederent praeter militares administrationes intimavit, ut assessores in quibus provinciis adsedissent, in his\n \nadministrarent. quod postea Severus et deinceps multi tenuerunt, ut probant Pauli et Ulpiani praefecturae, qui Papiniano in consilio fuerunt ac postea, cum unus ad memoriam, alter ad libellos paruisset,\n \n \n \nstatim praefecti facti sunt. huius etiam illud fuit, ut nemo adsideret in sua provincia, nemo administraret\n \nnisi Romae Romanus, hoc est oriundus urbe. addidit praeterea consiliariis salaria, ne eos gravarent quibus adsidebant, dicens iudicem nec dare debere nec accipere.\n \nhic erga milites tanta fuit censura, ut, cum apud Aegyptum ab eo limitanei vinum peterent, responderit\n Nilum habetis et vinum quaeritis? \n; si quidem tanta illius fluminis dulcitudo, ut accolae\n \nvina non quaerant, idem tumultuantibus iis qui a Saracenis victi fuerant et dicentibus,\n Vinum non accepimus, pugnare non possumus, \n Erubescite, \n \ninquit,\n illi qui vos vincunt aquam bibunt . \nidem Palaestinis rogantibus ut eorum censitio levaretur idcirco quod esset gravata respondit:\n Vos terras vestras levari censitione vultis; ego vero etiam aerem vestrum censere vellem. \n \n",
        "7":"\n \n \nDenique Delphici Apollinis vates in motu rei publicae maximo, cum nuntiaretur tres esse imperatores, Severum Septimium, Pescennium Nigrum, Clodium Albinum, consultus quem expediret rei publicae imperare, versum Graecum huiusmodi fudisse dicitur:\n Optimus est Fuscus, bonus Afer, pessimus Albus. \n \n \n \nex quo intellectum Fuscum Nigrum appellatum vaticinatione, Severum Afrum, Album vero Albinum dictum.\n \nnee defuit alia curiositas, qua requisitum est qui esset obtenturus rem publicam, ad quod ille respondit alium versum talem:\n Fundetur sanguis Albi Nigrique animantis, imperium mundi Poena reget urbe profectus. \n \nitem, cum quaesitum esset quis illi successurus esset, respondisse itidem Graeco versu dicitur:\n Cui dederint superi nomen habere Pii. \n \nquod omnino intellectum non est nisi cum Bassianus Antonini, quod verum signum Pii fuit, nomen accepit.\n \nitem cum quaereretur quamdiu imperaturus esset, respondisse Graece dicitur:\n Bis denis Italum conscendit navibus aequor, si tamen una ratis transiliet pelagus. \nex quo intellectum Severum viginti annos expleturum. \n",
        "8":"\n \n \nHaec sunt, Diocletiane maxime Augustorum, quae de Pescennio didicimus ex pluribus libris, non enim facile, ut in principio libri diximus, quisquam\n \n \nvitas eorum mittit in libros, qui aut principes in re publica non fuerunt aut a senatu appellati non sunt imperatores, aut occisi citius ad famam venire nequiverunt.\n \ninde quod latet Vindex, quod Piso nescitur, quod omnes illi qui aut tantum adoptati sunt aut a militibus imperatores appellati, ut sub Domitiano Antonius, aut cito interempti vitam cum\n \nimperii usurpatione posuerunt, sequitur nunc ut de Clodio Albino dicam, qui quasi socius huius habetur, quod et pariter contra Severum rebellarunt et ab eodem victi atque occisi sunt. de quo ipso neque\n \nsatis clara exstant, quia eadem fortuna illius fuit quae Pescennii, etiamsi vita satis dispar.\n \nAc ne quid ex iis quae ad Pescennium pertinent praeterisse videamur, licet aliis libris cognosci possint, de hoc Septimio Severo vates dixerunt quod neque vivus neque mortuus in potestatem Severi venturus\n \nesset, sed iuxta aquas illi pereundum esset, quod quidam dicunt ipsum Severum de mathesi, qua callebat, dixisse, nec abfuit responsis veritas, cum ille inventus sit iuxta paludem semivivus. \n",
        "9":"\n \n \nHic tantae fuit severitatis, ut, cum milites quosdam in cauco argenteo expeditionis tempore\n \n \n \nbibere vidisset, iusserit omne argentum summoveri de usu expeditionali, addito eo ut ligneis vasis uterentur. quod. quidem illi odium militare concitavit.\n \ndicebat enim posse fieri, ut sarcinae militares in potestatem hostium venirent, nec se barbarae nationes argento nostro gloriosiores facerent, cum alia minus\n \napta hosticam viderentur ad gloriam, idem iussit vinum in expeditione neminem bibere, sed aceto\n \nuniversos esse contentos, idem pistores sequi expeditionem prohibuit, bucellato iubens milites et\n \nomnes contentos esse. idem ob unius gallinacei direptionem decem commanipulones, qui raptum ab uno comederant, securi percuti iussit; et fecisset, nisi ab omni exercitu prope usque ad metum seditionis\n \nesset rogatus, et cum pepercisset, iussit ut denorum gallinaceorum pretia provinciali redderent decem, qui simul furto convixerant, addito eo ut tota in expeditione in commanipulatione nemo focum faceret, ne umquam recens coctum cibum sumerent, sed pane ac frigida vescerentur, adpositis speculatoribus,\n \nqui id curarent. idem iussit, ne zona milites ad bellum ituri aureos vel argenteos nummos portarent, sed publice commendarent, recepturi post proelia\n \n \nquod dederant, addens liberis eorum et uxoribus heredibus certe reddendum, cui\n \nvenisset, ne ad hostes aliquid praedae perveniret, si quid forte adversi\n \nfortuna fecisset, sed haec omnia, ut se habuerat Commodi temporum dissolutio, adversa eidem fuere,\n \ndenique etiamsi nemo fuit, qui suis temporibus dux severior videretur, ad perniciem\n \nilli magis vivo\n \nquam mortuo, ubi et invidia et odium deposita erant, talia exempla valuerunt. \n",
        "10":"\n \n \nIdem in omni expeditione ante omnes militarem cibum sumpsit ante papilionem, nec sibi umquam vel contra solem vel contra imbres quaesivit tecti\n \nsuffragium, si miles non habuit, tantum denique belli tempore, ratione militibus demonstrata, sibi et servis suis vel contubernalibus putavit\n \nquantum a militibus ferebatur, cum servos suos annona oneraret, ne illi securi ambularent et onusti milites, idque ab\n \nexercitu cum suspirio videretur, idem in contione iuravit se, quamdiu in expeditionibus fuisset essetque\n \nadhuc futurus, non aliter egisse\n \nacturumque esse quam militem. Marium ante oculos habentem et\n \nduces tales, nec alias fabulas umquam habuit nisi\n \nde\n \nHannibale ceterisque talibus, denique cum imperatori facto quidam panegyricum recitare vellet, dixit ei:\n Scribe laudes Marii vel Hannibalis vel cuiusvis\n \nducis optimi vita functi, et dic quid\n \nille fecerit, ut eum nos imitemur. nam viventes\n \n \n \n \n \n \n \n \n \nlaudare inrisio est, maxime imperatores, a quibus speratur, qui timentur, qui praestare publice possunt, qui possunt necare, qui proscribere. \nse autem vivum placere velle, mortuum etiam laudari. \n",
        "11":"\n \n \nAmavit de principibus Augustum, Vespasianum, Titum, Traianum, Pium, Marcum, reliquos faeneos vel venenatos vocans; maxime tamen in historiis Marium et Camillum et Quinctium et Marcium\n \nCoriolanum dilexit, interrogatus autem quid de Scipionibus sentiret, dixisse fertur felices illos fuisse magis quam fortes; idque probare domesticam vitam et iuventutem, quae in utroque minus speciosa domi\n \nfuisset, apud omnes constat quod, si rerum potitus fuisset, omnia correcturus fuerit, quae Severus vel non potuit emendare vel noluit, et quidem sine crudelitate, immo etiam cum lenitate, sed militari, non remissa et inepta atque ridicula.\n \nDomus eius hodie Romae visitur in Campo Iovis, quae appellatur Pescenniana.\n \nin qua simulacrum eius in trichoro consistit, positum ex Thebaico marmore, quod ille ad similitudinem sui factum a grege\n \n \nThebaeorum acceperat. exstat etiam epigramma Graecum, quod Latine hanc habet sententiam:\n \n \n \n \n \n Terror Aegyptiaci Niger astat militis ingens, Thebaidos socius, aurea saecla volens. hunc reges, hunc gentes amant, hunc aurea Roma, hic Antoninis carus et\n \nimperio. Nigrum nomen habet, nigrum\n \nformavimus ipsi, ut consentiret forma, metalle, tibi. \n \nquos quidem versus Severus eradi noluit, cum hoc ei et praefecti suggererent et officiorum magistri,\n \naddens:\n Si talis fuit, sciant omnes qualem vicerimus; si talis non fuit, putent omnes nos talem vicisse; immo sic sit, quia fuit talis. \n \n \n \n"
    },
    "edition":"Spartianus, Aelius, fl.3./4. Jh.â, attributed author; Magie, David, 1877-, translator; O'Brien-Moore, Ainsworth, 1897-1936, editor; Ballou, Susan Helen, 1868-, editor; Magie, David, b. 1877, editor",
    "englishTitle":"Pescennius Niger",
    "source":"Perseus Digital Library",
    "originalTitle":"Pescennius Niger",
    "original-urn":"urn:cts:latinLit:phi2331.phi011.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi011.perseus-lat2-simple"
}