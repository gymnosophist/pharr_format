{
    "meta":"section",
    "author":"boethius d. 524",
    "text":{
        "0":"\n Anxie te quidem diuque sustinui, ut de ea quae in conuentu mota est quaestione\n loquerentur. Sed quoniam et tu quominus uenires occupatione distractus es et ego\n in crastinum constitutis negotiis implicabor,\n mando litteris quae coram loquenda seruaueram. Meministi enim, cum in concilio\n legeretur epistola, recitatum Eutychianos ex duabus naturis Christum consistere\n confiteri, in duabus negare: catholicos uero utrique dicto fidem praebere,\n nam et ex duabus eum naturis consistere et\n in duabus apud uerae fidei sectatores aequaliter credi. Cuius dicti nouitate\n percussus harum coniunc- tionum quae ex duabus naturis uel in\n duabus consisterent differentias inquirebam, multum scilicet referre ratus nec inerti neglegentia praetereundum, quod\n episcopus scriptor epistolae tamquam ualde necessarium praeterire noluisset. Hic\n omnes apertam esse differentiam nee quicquam in eo esse caliginis inconditam\n confusumque strepere nee ullus in tanto \n tumultu qui leuiter attingeret quaestionem, nedum qui expediret inuentus est.\n Adsederam ego ab eo quem maxime intueri cupiebam longius atque adeo, si situm\n sedentium recorderis, auersus pluribusque oppositis, ne si aegerrime quidem\n cuperem, uultum nutumque eius aspicere\n poteram ex quo mihi aliqua eius darentur signa iudicii. Atqui ego quidem nihil\n ceteris amplius afferebam, immo uero aliquid etiam minus. Nam de re proposita\n aeque nihil ceteris sentiebam; minus uero quam ceteri ipse afferebam, falsae scilicet scientiae praesumptionem.\n Tuli aegeirime, fateor, compressusque indoctorum grege conticui metuens ne iure\n uiderer insanus, si sanus inter furiosos haberi contenderem. Meditabar igitur\n dehine omnes animo quaestiones nec degluticbam \n quod acceperam, sed frequentis consilii iteratione ruminabam. Tandem igitur\n patuere pulsanti animo fores et ueritas inuenta quaerenti omnes nebulas Eutychiani\n reclusit erroris. Vnde mihi maxime subiit admirari, quaenam haec indoctorum\n hominum esset audacia qui inscientiae uitium\n praesumptionis atque inpudentiae nube conentur obducere, cum non \n modo saepe id quod proponatur ignorent, uerum in huiusmodi contentionibus ne id\n quidem quod ipsi loquantur intellegant, quasi non deterior fiat inscientiae\n causa, dum tegitur. Sed ab illis ad te\n transeo, cui hoc quantulumcumque est examinandum prius perpendendumque transmitto.\n Quod si recte se habere pronuntiaueris, peto ut mei nominis hoc quoque inseras\n chartis; sin uero uel minuendum aliquid uel\n addendum uel aliqua mutatione uariandum est, id quoque postulo remitti, meis\n exemplaribus ita ut a te reuertitur transcribendum. Quae ubi ad calcem ducta\n constiterint, tum demum eius cuius soleo iudicio censenda transmittam. Sed\n quoniam semel res a conlocutione\n transfertur ad stilum, prius extremi sibique contrarii Nestorii atque Eutychis\n summoueantur errores; post uero adiuuante deo, Christianae medietatem fidei\n temperabo. Quoniam uero in tota quaestione contrariarum sibimet αἱρεσέων \n de personis dubitatur atque naturis, haec\n primitus defimenda sunt et propriis differentiis segreganda. \n ",
        "1":"\n Natura igitur aut de solis corporibus dici potest aut de solis substantiis, id\n est corporeis atque incorporeis, aut de omnibus rebus quae quocumque modo esse\n dicuntur. Cum igitur tribus modis natura dici \n possit, tribus modis sine dubio definienda est. Nam si de omnibus rebus naturam\n dici placet, talis definitio dabitur quae res omnes quae sunt\n possit includere. Erit ergo huiusmodi; natura est earum\n rerum quae, cum sint, quoquo modo intellectu capi possunt. \n In hac igitur definitione et accidentia et\n substantiae definiuntur; haec enim omnia intellectu capi possunt. Additum uero est\n quoquo modo, quoniam deus et materia integro\n perfectoque intellectu intellegi non possunt, sed aliquo tamen modo ceterarum rerum priuatione capiuntur. Idcirco\n uero adiunximus quae cum sint, quoniam etiam ipsum\n nihil significat aliquid sed non naturam. Neque enim quod sit aliquid sed potius\n non esse significat; omnis uero natura est. Et si de omnibus quidem rebus naturam dici placet, haec sit naturae\n definitio quam superius proposuimus. Sin uero de solis substantiis natura dicitur,\n quoniam substantiae omnes aut corporeae sunt aut incorporeae, dabimus definitionem\n naturae substantias significanti huiusmodi: \n natura est uel quod facere uel quod pati possit. \n Pati Quidem ac i£ facere, ut omnia corporea atque\n corporeorum anima; haec enim in coi pore et a corpore et facit et patitur. Facere uero tantum ut deus ceteraque diuina. Habes\n igitur definitionem eius quoque\n significationis naturae quae tantum substantiis applicatur. Qua in re substantiae\n quoque est reddita definitio. Nam si nomen naturae substantiam monstrat, cum\n naturam descripsimus substantiae quoque est assignata descriptio. Quod si\n naturae nomen relictis incorporeis\n substantiis ad corporales usque contiahitur, ut corporeae tantum substantiae\n naturam habere uideantur, sicut Aristoteles ceterique et eiusmodi\n et multimodae philosophiae sectatores putant, definiemus eam, ut hi etiam qui\n naturam non nisi in corporibus esse\n posuerunt. Est autem eius definitio hoc modo: natura est\n motus principium per se non per accidens. Quod motus principium dixi hoc est, quoniam corpus omne habet proprium motum,\n ut ignis sursum, terra deorsum. Item quod per se principium motus naturam esse proposui et non\n per accidens, tale est, quoniam lectum quoque\n ligneum deorsum ferri necesse est, sed non deorsum per accidens fertur. Idcirco\n enim quia lignum est, quod est terra, pondere et grauitate deducitur. Non enim quia lectus est, deorsum cadit,\n sed quia terra est, id est quia terrae contigit, ut lectus esset; unde fit ut\n lignum naturaliter esse dicamus, lectum uero artificialiter. Est etiam alia\n significatio naturae per quam dicimus diuersam esse naturam auri atque argenti in hoc proprietatem rerum monstrare\n cupientes, quae significatio naturae definietur hoc modo: natura est unam quamque rem informans specifica differentia. Cum igitur\n tot modis uel dicatur uel definiatur natura, tam catholici quam Nestorius secundum ultimam definitionem duas in\n Christo naturas esse constituunt; neque enim easdem in deum atque hominem\n differentias conuenire. \n ",
        "2":"\n Sed de persona maxime dubitari potest, quaenam ei definitio possit aptari. Si\n enim omnis habet natura personam, indissolubilis nodus est, quaenam\n inter naturam personamque possit esse discretio; aut si non aequatur persona naturae, sed infra terminum spatiumque naturae\n persona subsistit, difficile dictu est ad quas usque naturas persona perueniat, id\n est quas naturas conueniat habere personam, quas personae vocabulo segregari. Nam\n illud quidem manifestum est personae subiectam\n esse naturam nec praeter naturam personam posse praedicari. Vestiganda sunt igitur\n haec inquirentibus hoc modo. Quoniam praeter naturam non potest esse persona\n quoniamque naturae aliae sunt substantiae, aliae accidentes et uidemus personam in accidentibus non posse\n constitui (quis enim dicat ullam albedinis vel nigredinis vel magnitudinis esse\n personam?), relinquitur ergo ut personam in substantiis dici conueniat. Sed\n substantiarum aliae sunt corporeae, aliae incorporeae. Corporearum uero aliae sunt uiuentes, aliae minime; uiuentium aliae\n sunt sensibiles, aliae minime; sensibilium aliae rationales, aliae inrationales.\n Item incorporearum aliae sunt rationales, aliae minime, ut pecudum uitae;\n rationalium uero alia est inmutabilis atque\n inpassibilis per naturam ut deus, alia per creationem mutabilis atque passibilis,\n nisi inpassibilis gratia substantiae ad inpassibilitatis firmitudinem permutetur\n ut angelorum atque animae. Ex quibus omnibus neque in non uiuentibus corporibus\n personam posse dici manifestum est (nullus\n enim lapidis ullam dicit esse personam), neque rursus eorum uiuentium quae sensu\n carent (neque enim ulla persona est arboris), nec uero eius Quae\n intellectu ac ratione deseritur (nulla est enim persona equi uel bouis ceterorumque animalium quae muta ac sine ratione uitam\n solis sensibus degunt), at hominis dicimus esse personam, dicimus dei, dicimus\n angeli. Rursus substantiarum aliae sunt uniuersales, aliae particulares.\n Vniuersales sunt quae de singulis praedicantur ut homo, animal, lapis, lignum ceteraque huiusmodi quae uel genera uel\n species sunt; nam et homo de singulis hominibus et animal de singulis animalibus\n lapisque ac lignum de singulis lapidibus ac lignis dicuntur. Particularia uero\n sunt quae de aliis minime praedicantur ut\n Cicero, Plato, lapis hic unde haec Achillis statua facta est, lignum hoc unde haec\n mensa composita est. Sed in his omnibus nusquam in uniuersalibus persona dici\n potest, sed in singularibus tantum atque in indiuiduis, animalis enim uel\n generalis hominis nulla persona est, sed uel\n Ciceronis uel Platonis uel singulorum indiuiduorum personae singulae\n nuncupantur. \n ",
        "3":"\n Quocirca si persona in solis substantiis est atque in his rationabilibus\n substantiaque omnis natura est nec in uniuersalibus sed in indiuiduis constat,\n reperta personae est definitio; naturae rationabilis\n indiuidua substantia. Sed nos hac\n definitione eam quam Graeci ὑπόστασιν dicunt\n terminauimus. Nomen enim personae uidetur aliunde traductum, ex his scilicet\n personis quae in comoediis tragoediisque eos quorum interest\n homines repraesentabant. Persona uero dicta\n est a personando circumflexa paenultima. Quod si acuatur antepaenultima.\n apertissime a sono dicta uidebitur; idcirco autem a sono, quia concauitate ipsa\n maior necesse est uoluatur sonus. Graeci quoque has personas πρόσωπα uocant ab eo quod\n ponantur in facie atque ante oculos obtegant uultum: παρὰ\n τοῦ πρὸς ὦπας τίθεσθι . Sed quoniam personis inductis histriones\n indiuiduos homines quorum intererat in tragoedia uel in comoedia ut dictum est\n repraesentabant, id est Hecubam uel Medeam uel\n Simonem uel Chremetem, idcirco ceteros quoque homines, quorum certa pro sui forma\n esset agnitio, et Latini personam et Graeci πρόσωπα nuncupauerunt. Longe uero illi signatius naturae\n rationabilis indiuiduam subsistentiam ὑποστάσεως \n nomine uocauerunt, nos uero per inopiam\n significantium uocum translaticiam retinuimus nuncupationem, eam quam illi\n ὑπόστασιν dicunt personam uocantes i sed\n peritior Graecia sermonum ὑπόστασιν uocat\n indiuiduam subsistentiam. Atque, uti Graeca utar oratione in rebus quae a Graecis agitata Latina interpretatione\n translata sunt: αἱ οὐσίαι ἐν τοῖς καθόλου εἶναι δύναντι: ἐν\n τοῖς ἀτόμοις καὶ κτὰ μέρος μόνοις ὑφίστανται , id est'. essentiae in\n uniuersalibus quidem esse possunt, in solis uero indiuiduis et particularibus\n substant. Intellectus enim uniuersalium\n rerum ex particularibus sumptus est. Quocirca cum ipsae subsistentiae in\n uniuersalibus quidem sint,in particularibus uero capiant substantiam, iure\n subsistentias particulariter substantes ὑποστάσεις \n appellauerunt Neque \n enim pensius subtiliusque intuenti idem\n uidebitur esse subsistentia quod substantia. Nam quod Graeci οὐσίωσιν vel οὐσιῶσθαι dicunt, id\n nos subsistentiam vel subsistere appellamus; quod uero illi ὑπόστασιν vel ὑφίστασθαι , id nos\n substantiam uel substare interpretantur.\n Subsistit enim quod ipsum accidentibus, ut possit esse, non indiget. Substat autem\n id quod aliis accidentibus subiectum quoddam, ut esse valeant, submimstrat; sub\n illis enim stat, dum subiectum est accidentibus. Itaque genera vel species\n subsistunt tantum; neque enim accidentia\n generibus speciebusue contingunt. Indiuidua uero non modo subsistunt uerum etiam\n substant, nam neque ipsa indigent accidentibus ut sint; informata enim sunt iam\n propriis et specificis differentiis et accidentibus ut esse possint ministrant, dum sunt scilicet subiecta. Quocirca\n εἶναι atque οὐσιῶσθαι esse atque subsistere, ὑφίστασθαι uero substare intellegitur. Neque enim uerborum inops\n Graecia est, ut Marcus Tullius alludit, sed essentiam, subsistentiam, substantiam,\n personam totidem nominibus reddit, essentiam\n quidem οὐσίαν , subsistentiam uero οὐσίωσιν , substantiam ὑπόστασιν , personam πρόσωπον \n appellans. Ideo autem ὑποστάσεις Graeci indiuiduas\n substantias vocaverunt, quoniam ceteris subsunt et quibusdam quasi accidentibus\n subpositae subiectaeque sunt; atque idcirco\n nos quoque eas substantias nuncupamus quasi subpositas, quas illi 1 ὑποστάσεις cumque etiam πρόσωπα nuncupent easdem substantias, possumus nos quoque nuncupare\n personas. Idem est igitur οὐσίαν esse quod\n essentiam, idem \n οὐσιωσιν quod subsistentiam, idem ὑπόστασιν quod substantiam, idem πρόσωπον quod personam. Quare autem de inrationabilibus animalibus\n Graecus ὑπόστασιν non dicat, sicut nos de eisdem\n nomen sub- stantiae praedicamus, haec ratio est, quoniam hoc melioribus applicatum est, ut aliqua id quod est\n excellentius, tametsi non descriptione naturae secundum id quod ὑφίστασθαι atque substare est, at certe ὑποστασέως uel substantiae uocabulis discerneretur. Est\n igitur et hominis quidem essentia, id est οὐσία ,\n et subsistentia, id est οὐσίωσις , et ὑπόστασις ,\n id est substantia, et πρόσωπον id est persona;\n οὐσία quidem atque essentia quoniam est,\n οὐσίωσις uero atque subsistentia quoniam in\n nullo subiecto est, ὑπόστασις uero atque\n substantia, quoniam subest ceteris quae\n subsistentiae non sunt, id est οὐσίωσεις ; est\n πρόσωπον atque persona, quoniam est rationabile\n indiuiduum. Deus quoque et οὐσία est et essentia,\n est enim et maxime ipse est a quo omnium esse proficiscitur. Est οὐσίωσις , id est subsistentia (subsistit enim nullo indigens), et ὑφίστασθαι ; substat enim. Vnde etiam dicimus unam esse οὐσίαν uel οὐσίωσιν , id\n est essentiam uel subsistentiam deitatis, sed tres ὑποστάσεις id est tres substantias. Et quidem secundum hunc modum\n dixere unam trinitatis essentiam, tres\n substantias tresque personas. Nisi enim tres in deo substantias ecclesiasticus\n loquendi usus excluderet, uideretur idcirco de deo dici substantia, non quod ipse\n ceteris rebus quasi subiectum supponeretur, sed quod idem omnibus uti praeesset\n ita etiam quasi principium subesset rebus,\n dum eis omnibus οὐσιῶσθαι uel subsistere\n subministrat. \n ",
        "4":"\n Sed haec omnia idcirco sint dicta, ut differentiam naturae atque\n personae id est οὐσίας atque ὑποστασέως monstraremus. Quo uero nomine unumquodque oporteat\n appellari, ecclesiasticae sit locutionis arbitrium. Hoc interim constet quod inter naturam personamque differre\n praediximus, quoniam natura est cuiuslibet substantiae specificata proprietas,\n persona uero rationabilis naturae indiuidua substantia. Hanc in Christo Nestorius\n duplicem esse constituit eo scilicet traductus\n errore, quod putauerit in omnibus naturis dici posse personam. Hoc enim\n praesumpto, quoniam in Christo duplicem naturam esse censebat, duplicem quoque\n personam esse confessus est. Qua in re eum falsum esse cum definitio superius dicta conuincat, tum haec argumentatio\n evidenter eius declarabit errorem. Si enim non est Christi una persona duasque\n naturas esse manifestum est, hominis scilicet atque dei (nec tam erit insipiens\n quisquam, utqui utramque earum a ratione seiungat), sequitur ut duae uideantur esse personae; est enim persona ut dictum\n est naturae rationabilis indiuidua substantia. Quae est igitur facta hominis\n deique coniunctio? Num ita quasi cum duo corpora sibimet apponuntur, ut tantum locis iuncta sint et nihil in alterum ex\n alterius qualitate perueniat? Quem coniunctionis Graeci modum κατὰ παράθεσιν uocant. Sed si ita humanitas diuinitati\n coniuncta est, nihil horum ex utrisque confectum est ac per hoc nihil est\n Christus. Nomen quippe ipsum unum quiddam\n significat singularitate uocabuli. At si duabus personis manentibus ea coniunctio\n qualem superius diximus facta est naturarum, unum ex duobus effici nihil potuit;\n omnino enim ex duabus personis nihil umquam fieri potest. Nihil igitur unum secundum Nestorium Christus\n est ac per hoc omnino nihil. Quod enim non est unum, nec esse omnino potest; esse\n enim atque unum conuertitur et quodcumque unum est est. Etiam ea quae ex pluribus\n coniunguntur ut acernus, chorus, unum tamen\n sunt. Sed esse Christum manifeste ac ueraciter confitemur; unum igitur esse\n dicimus Christum. Quod si ita est, unam quoque Christi sine dubitatione personam\n esse necesse est. Nam si duae personae essent, unus esse non posset; duos uero esse dicere Christos nihil est aliud nisi\n praecipitatae mentis insania. Cur enim omnino duos audeat Christos uocare, unum\n hominem alium deum? Vel cur eum qui deus est Christum uocat, si eum quoque qui\n homo est Christum est appellaturus, cum nihil\n simile, nihil habeant ex copulatione coniunctum? Cur simili nomine diuersissimis\n abutatur naturis, cum, si Christum definire cogitur, utrisque ut ipse dicit\n Christis non possit unam definitionis adhibere substantiam? Si enim dei atque hominis diuersa substantia est unumque in\n utrisque Christi nomen nec diuersarum coniunctio substantiarum unam creditur\n fecisse personam, aequiuocum nomen est Christi et nulla potest definitione\n concludi. Quibus autem umquam scripturis nomen \n Christi geminatur? Quid uero noui per aduentum saluatoris effectum est? Nam\n catholicis et fidei ueritas et raritas miraculi constat. Quam enim magnum est\n quamque nouum, quam quod semel nee ullo alio saeculo possit euenire, ut eius qui\n solus est deus natura cum humana quae ab eo\n erat diuer- sissima conueniret atque ita ex distantibus naturis una\n fieret coplatione persona! Secundum Nestorii uero sententiam quid contingit noui?\n Seruant, inquit, proprias\n humanitas diuinitasque personas. \n Quando enim non fuit diuinitatis propria\n humanitatisque persona? Quando uero non erit? Vel quid amplius in Iesu generatione\n contingit quam in cuiuslibet alterius, si discretis utrisque personis discretae\n etiam fuere naturae? Ita enim personis manentibus illic nulla naturarum potuit esse coniunctio, ut in quolibet homine,\n cuius cum propria persona subsistat, nulla est ei excellentissimae substantiae\n coniuncta diuinitas. Sed fortasse Iesum, id est personam hominis, idcirco Christum\n uocet, quoniam per eam mira quaedam sit\n operata diuinitas. Esto. Deum uero ipsum Christi appellatione cur uocet? Cur uero\n non elementa quoque ipsa simili audeat appellare uocabulo per quae deus mira\n quaedam cotidianis motibus operatur? An quia inrationabiles substantiae non possunt habere personam qua 1 Christi uocabulum\n excipere possint 2? Nonne in sanctis hominibus ac pietate conspicuis apertus\n diuinitatis actus agnoscitur? Nihil enim intererit, cur non sanctos quoque uiros\n eadem appellatione dignetur, si in adsumptione\n humanitatis non est una ex coniunctione persona. Sed dicat forsitan, Illos quoque Christos uocari fateor, sed ad imaginem ueri\n Christi. Quod si nulla ex homine atque deo una persona coniuncta est, omnes\n ita ueros Christos arbitrabimur ut hunc qui ex\n uirgine genitus creditur. Nulla quippe in hoc adunata persona est ex dei atque\n hominis copulatione sicut nec in eis, qui dei spiritu de uenturo\n Christo praedicebant. propter quod etiam ipsi quoque appellati sunt Christi. Iam\n uero sequitur, ut personis manentibus nullo\n modo a diuinitate humanitas credatur adsumpta. Omnino enim disiuncta sunt quae\n aeque personis naturisque separantur, prorsus inquam disiuncta sunt nec magis\n inter se homines bouesque disiuncti quam diuinitas in Christo humanitasque discreta est, si mansere personae. Homines\n quippe ac boues una animalis communitate iunguntur; est enim illis secundum genus\n communis substantia eademque in uniuersalitatis collectione natura. Deo uero atque\n homini quid non erit diuersa ratione\n disiunctum, si sub diuersitate naturae personarum quoque credatur mansisse\n discretus? Non est igitur saluatum genus humanum, nulla in nos salus Christi\n generatione processit, tot prophetarum scripturae populum inlusere credentem,\n omnis ueteris testamenti spernatur\n auctoritas per quam salus mundo Christi generatione promittitur. Non autem\n prouenisse manifestum est, si eadem in persona est quae in natura diuersitas.\n Eundem quippe saluum fecit quem creditur adsumpsisse; nulla uero intellegi adsumptio potest, si manet aeque naturae\n personaeque discretio. Igitur qui adsumi manente persona non potuit, iure non\n uidebitur per Christi generationem potuisse saluari. Non est igitur per\n generationem Christi hominum saluata \n natura,—quod credi nefas est. Sed quamquam permulta sint quae hunc sensum\n inpugnare ualeant atque perfringere, de argumentorum copia tamen haec interim\n libasse sufficiat. \n ",
        "5":"\n Transeundum quippe est ad Eutychen qui cum a ueterum orbitis esset euagatus, in\n contrarium cucurrit errorem asserens tantum abesse, ut in Christo gemina persona\n credatur, ut ne naturam quidem in eo duplicem\n oporteat confiteri; ita quippe esse adsumptum hominem, ut ea sit adunatio facta\n cum deo, ut natura humana non manserit. Huius error ex eodem quo Nestorii fonte\n prolabitur. Nam sicut Nestorius arbitratur non posse esse naturam duplicem quin persona fieret duplex, atque ideo, cum\n in Christo naturam duplicem confiteretur, duplicem credidit esse personam, ita\n quoque Eutyches non putauit naturam duplicem esse sine duplicatione personae et\n cum non confiteretur duplicem esse personam, \n arbitratus est consequens, ut una uideretur esse natura. Itaque Nestorius recte\n tenens duplicem in Christo esse naturam sacrilege confitetur duas esse personas;\n Eutyches uero recte credens unam esse personam impie credit unam quoque esse\n naturam. Qui conuictus euidentia rerum,\n quandoquidem manifestum est aliam naturam esse hominis aliam dei, ait duas se\n confiteri in Christo naturas ante adunationem, unam uero post adunationem. Quae\n sententia non aperte quod uult eloquitur. Vt \n tamen eius dementiam perscrutemur, adunatio haec aut tempore generationis facta\n est aut tempore resurrectionis. Sed si tempore generationis facta est, uidetur\n putare et ante generationem fuisse humanam carnem non a Maria sumptam sed aliquo\n \n modo alio praeparatam, Mariam uero uirginem\n appositam ex qua caro nasceretur quae ab ea sumpta non esset, illam uero carnem\n quae antea fuerit esse et diuisam atque a diuinitatis substantia separatam; cum ex\n uirgine natus est, adunatum esse deo, ut una \n uideretur facta esse natura. Vel si haec eius sententia non est, illa esse poterit\n dicentis duas ante adunationem, unam post adunationem, si adunatio generatione\n perfecta est, ut corpus quidem a Maria sumpserit, sed, antequam sumeret, diuersam\n deitatis humanitatisque fuisse naturam;\n sumptam uero unam factam atque in diuinitatis cessisse substantiam. Quod si hanc\n adunationem non putat generatione sed resurrectione factam., rursus id duobus\n fieri arbitrantur modis; aut enim genito Christo et non adsumente de Maria corpus aut adsumente ab eadem carnem, usque dum\n resurgeret quidem, duas fuisse naturas, post resurrectionem unam factam. De quibus\n illud disiunctum nascitur, quod interrogabimus hoc modo: natus ex Maria Christus\n aut ab ea carnem humanam traxit aut minime. Si\n non confitetur ex ea traxisse, dicat quo homine indutus aduenerit, utrumne eo qui\n deciderat praeuaricatione peccati an alio? Si eo de cuius semine ductus est homo,\n quem uestita diuinitas est? Nam si ex semine\n Abrahae atque Dauid et postremo Mariae non fuit caro illa qua natus est, ostendat\n ex cuius hominis sit carne deriuatus, quoniam post primum hominem caro omnis\n humana ex humana carne deducitur. Sed si quem dixerit .hominem a quo \n generatio sumpta sit saluatoris praeter Mariam\n uirginem, et ipse errore confundetur et adscribere mendacii notam summae\n diuinitati inlusus ipse uidebitur, quando quod Abrahae atque Dauid promittitur in\n sanctis diuinationibus, ut ex eorum semine toti mundo salus oriatur, aliis distribuit, cum praesertim, si humana caro sumpta\n est, non ab alio sumi potuerit nisi unde etiam procreabatur. Si igitur a Maria non\n est sumptum corpus humanum sed a quolibet alio, per Mariam tamen est procreatum\n quod fuerat praeuaricatione corruptum,\n superius dicto repellitur argumento. Quod si non eo homine Christus indutus est\n qui pro peccati poena sustinuerat mortem, illud eueniet ex nullius hominis semine\n talem potuisse nasci qui fuerit sine originalis poena peccati. Ex nullo igitur talis sumpta est caro; unde iit ut\n nouiter uideatur esse formata. Sed haec aut ita hominum uisa est oculis, ut\n humanum putaretur corpus quod reuera non esset humanum, quippe quod nulli\n originali subiaceret poenae, aut noua quaedam uera nec poenae peccati subiacens originalis ad tempus hominis natura\n formata est? Si uerum hominis corpus non fuit, aperte arguitur mentita diuinitas,\n quae ostenderet hominibus corpus, quod cum uerum non esset, tum fallerentur ii 1\n qui uerum esse arbitrarentur. At si noua\n ucraque non ex homine sumpta caro formata est, quo tanta tragoedia generationis?\n Vbi ambitus passionis? Ego quippe ne in homine quidem non stulte fieri puto quod\n inutiliter factum est. Ad quam uero utilitatem facta probabitur\n tanta humilitas diuinitatis, si homo qui\n periit generatione ac passione Christi saluatus non est, quoniam negatur\n adsumptus? Rursus igitur sicut ab eodem Nestorii fonte Eutychis error principium\n sumpsit, ita ad eundem finem relabitur, ut secundum Eutychen quoque non sit saluatum genus humanum, quoniam non is\n qui aeger esset et saluatione curaque egeret, adsumptus est. Traxisse autem hanc\n sententiam uidetur, si tamen huius erroris fuit ut crederet non fuisse corpus\n Christi uere ex homine sed extra atque adeo\n in caelo formatum, quoniam cum eo in caelum creditur ascendisse. Quod exemplum\n continet tale: non ascendit in caelum, nisi qui de caelo\n descendit. \n \n ",
        "6":"\n Sed satis de ea parte dictum uidetur, si corpus quod Christus excepit ex Maria\n non credatur adsumptum. Si uero adsumptum est ex Maria neque permansit perfecta\n humana diuinaque natura, id tribus effici potuit modis: aut enim diuinitas in humanitatem translata est aut humanitas in\n diuinitatem aut utraeque in se ita temperatae sunt atque commixtae, ut neutra\n substantia propriam formam teneret. Sed si diuinitas in humanitatem translata est,\n factum est, quod credi nefas est, ut\n humanitate inmutabili substantia per-manente diuinitas uerteretur et quod\n passibile atque mutabile naturaliter exsisteret, id inmutabile permaneret, quod\n uero inmutabile atque inpassibile naturaliter creditur, id in rem\n mutabilem uerteretur. Hoc igitur fieri nulla\n ratione contingit. Sed humana forsitan natura in deitatem uideatur esse conuersa.\n Hoc uero qui fieri potest, si diuinitas in generatione Christi et humanam animam\n suscepit et corpus? Non enim omnis res in rem omnem uerti ac transmutari\n potest. Nam cum substantiarum aliae sint\n corporeae, aliae incorporeae, neque corporea in incorpoream neque incorporea in\n eam quae corpus est mutari potest, nec uero incorporea in se inuicem formas\n proprias mutant; sola enim mutari transformarique in se possunt quae habent unius materiae commune subiectum, nec haec\n omnia, sed ea quae in se et facere et pati possunt. Id uero probatur hoc modo:\n neque enim potest aes in lapidem permutari nec uero idem aes in herbam nec\n quodlibet aliud corpus in quodlibet aliud\n transfigurari potest, nisi et eadem sit materia rerum in se transeuntium et a se\n et facere et pati possint, ut, cum uinum atque aqua miscentur, utraque sunt talia\n quae actum sibi passionemque communicent. Potest enim aquae qualitas a uini\n qualitate aliquid pati; potest item uini ab\n aquae qualitate aliquid pati. .Atque idcirco si multum quidem fuerit aquae, uini\n uero paululum, non dicuntur inmixta, sed alterum alterius qualitate corrumpitur.\n Si quis enim uinum fundat in mare, non mixtum est mari uinum sed in mare\n corruptum, idcirco quoniam qualitas aquae\n multitudine sui corporis nihil passa est a qualitate uini, sed potius in se ipsam\n uini qualitatem propria multitudine commutauit. Si uero sint mediocres sibique\n aequales uel paulo inaequales naturae quae a se \n facere et pati possunt, illae miscentur et\n mediocribus inter se qualitatibus temperantur. Atque haec quidem in corporibus\n neque his omnibus, sed tantum quae a se, ut dictum est, et facere et pati possunt\n communi atque eadem materia subiecta. Omne enim corpus quod in generatione et corruptione subsistit communem uidetur habere\n materiam, sed non omne ab omni uel in omni uel facere aliquid uel pati potest.\n Corpora uero in incorporea nulla ratione poterunt permutari, quoniam nulla communi\n materia subiecta participant quae susceptis\n qualitatibus in alterutram permutetur. Omnis enim natura incorporeae substantiae\n nullo materiae nititur fundamento; nullum uero corpus est cui non sit materia\n subiecta. Quod cum ita sit cumque ne ea quidem quae communem materiam naturaliter habent in se transeant, nisi\n illis adsit potestas in se et a se faciendi ac patiendi, multo magis in se non\n permutabuntur quibus non modo communis materia non est, sed cum alia res materiae\n fundamento nititur ut corpus, alia omnino materiae subiecto non egeat ut incorporeum. Non igitur fieri potest, ut corpus\n in incorporalem speciem permutetur, nec uero fieri potest, ut incorporalia in sese\n commixtione aliqua permutentur. Quorum enim communis nulla materia est, nec in\n se uerti ac permutari queunt. Nulla autem\n est incorporalibus materia rebus; non poterunt igitur in se inuicem permutari. Sed\n anima et deus incorporeae substantiae recte creduntur; non est igitur humana anima\n in diuinitatem a qua adsumpta est permutata. \n Quod si neque corpus neque anima in dignitatem\n potuit uerti, nullo modo fieri potuit, ut humanitas conuerteretur in deum. Multo\n minus uero credi potest, ut utraque in sese confunderentur, quoniam neque\n incorporalitas transire ad corpus potest neque \n rursus e conuerso corpus ad incorporalitatem, quando quidem nulla his materia\n subiecta communis est quae alterutris substantiarum qualitatibus permutetur. At hi\n ita aiunt ex duabus quidem naturis Christum consistere, in duabus uero minime, hoc\n scilicet intendentes, quoniam quod ex duabus\n consistit ita unum fieri potest, ut illa ex quibus dicitur constare non maneant;\n ueluti cum mel aquae confunditur neutrum manet, sed alterum alterius copulatione\n corruptum quiddam tertium fecit, ita illud quidem quod ex melle atque aqua tertium fit constare ex utrisque dicitur, in\n utrisque uero negatur. Non enim poterit in utrisque constare, quando utrorumque\n natura non permanet. Ex utrisque enim constare potest, licet ea ex quibus\n coniungitur alterutra qualitate corrupta sint;\n in utrisque uero huiusmodi constare non poterit, quoniam ea quae in se transfusa\n sunt non manent ac non sunt utraque in quibus constare uideatur, cum ex utrisque\n constet in se inuicem qualitatum mutatione transfusis. Catholici uero utrumque rationabiliter confitentur, nam et ex\n utrisque naturis Christum et in utrisque consistere. Sed id qua ratione dicatur,\n paulo posterius explicabo. Nunc illud est manifestum conuictam esse Eutychis\n sententiam eo nomine, quod cum tribus \n modis fieri possit, ut ex duabus naturis una\n subsistat, ut aut diuinitas in humanitatem translata sit aut humanitas in\n diuinitatem aut utraque permixta sint, nullum horum modum fieri potuisse superius\n dicta argumentation declaratur. \n ",
        "7":"\n Restat ut, quemadmodum catholica fides dicat, et in utrisque naturis Christum et\n ex utrisque consistere doceamus. Ex utrisque naturis aliquid consistere duo\n significat: unum quidem, cum ita dicimus\n aliquid ex duabus naturis iungi sicut ex melle atque aqua, id autem est ut ex\n quolibet modo confusis, uel si una uertatur in alteram uel si utraeque in se\n inuicem misceantur, nullo modo tamen utraeque permaneant; secundum hunc modum Eutyches ait ex utrisque naturis\n Christum consistere. Alter uero modus est ex utrisque consistendi quod ita ex\n duabus iunctum est, ut illa tamen ex quibus iunctum esse dicitur maneant nec in\n alterutra uertantur, ut cum dicimus coronam ex\n auro gemmisque compositam. Hic neque aurum in gemmas translatum est neque in aurum\n gemma conuersa, sed utraque permanent nec formam propriam derelinquunt, Talia ergo\n ex aliquibus constantia et in his constare dicimus ex quibus consistere praedicantur. Tunc enim possumus dicere coronam\n gemmis auroque consistere; sunt enim gemmae atque aurum in quibus corona consistat. Nam in priore modo non est mel atque aqua in quibus\n illud quod ex utrisque iungitur constet Cum\n igitur utrasque manere naturas in Christo fides catholica confiteatur perfectasque\n easdem persistere nec alteram in alteram transmutari, iure dicit et in utrisque\n naturis Christum et ex utrisque consistere: in utrisque quidem, quia manent\n utraeque, ex utrisque uero, quia utrarumque\n adunatione manentium una persona fit Christi. Non autem secundum eam\n significationem ex utrisque naturis Christum iunctum esse fides catholica tenet,\n secundum quam Eutyches pronuntiat. Nam ille talem significationem coniunctionis\n ex utraque natura sumit, ut non confiteatur\n in utrisque consistere, neque enim utrasque manere; catholicus uero eam\n significationem ex utrisque consistendi sumit quae illi sit proxima eamque\n conseruet quae in utrisque consistere confitetur. Aequiuocum igitur est ex utrisque\n consistere ac potius amphibolum et gemina significatione diuersa designans:\n una quidem significatione non manere substantias ex quibus illud quod copulatum\n est dicatur esse coniunctum, alio modo significans ita ex utrisque coniunctum, ut utraque permaneant. Hoc igitur expedito\n aequiuocationis atque ambigui-tatis nodo nihil est ultra quod possit opponi, quin\n id sit quod firma ueraque fides catholica continet; eundem Christum hominem esse\n perfectum, eundem deum eundemque qui homo sit\n perfectus atque deus unum esse deum ac dei filium, nec quaternitatem trinitati\n adstrui, dum homo additur supra perfectum deum, sed unam eandemque personam\n numerum trinitatis explere, ut eum humanitas passa sit, deus tamen\n passus esse dicatur, non quo ipsa deitas\n humanitas facta sit, sed quod a deitate fuerit adsumpta. Item qui homo est, dei\n filius appellatur non substantia diuinitatis sed humanitatis, quae tamen\n diuinitati naturali unitate coniuncta est. Et cum haec ita intellegentia discernantur permisceanturque, tamen\n unus idemque et homo sit perfectus et deus: deus quidem, quod ipse sit ex patris\n substantia genitus, homo uero, quod ex Maria sit uirgine procreatus. Itemque qui\n homo, deus eo quod a deo fuerit adsumptus, et\n qui deus, homo, quoniam uestitus homine sit. Cumque in eadem persona aliud sit\n diuinitas quae suscepit, aliud quam suscepit humanitas, idem tamen deus atque homo\n est. Nam si hominem intellegas, idem homo est atque deus, quoniam homo ex natura, deus adsumptione. Si uero deum intellegas,\n idem deus est atque homo, quoniam natura deus est, homo adsumptione. Fitque in eo\n gemina natura geminaque substantia, quoniam homo-deus unaque persona, quoniam idem\n homo atque deus. Mediaque est haec inter duas\n haereses uia sicut uirtutes quoque medium tenent. Omnis enim uirtus in medio rerum\n decore locata consistit. Siquid enim uel ultra uel infra quam oportuerit fiat, a\n uirtute disceditur. Medietatem igitur uirtus tenet. Quocirca si quattuor haec neque ultra neque infra esse possunt, ut in\n Christo aut duae naturae sint duaeque personae ut Nestorius ait, aut una persona\n unaque natura ut Eutyches ait, aut duae naturae sed una. persona\n ut catholica fides credit, aut una natura \n duaeque personae,1 eumque duas quidem naturas duasque personas in ea quae contra\n Nestorium dicta est responsione conuicerimus (unam uero personam unamque naturam\n esse non posse Eutyche proponente monstrauimus neque tamen tam amens quisquam huc\n usque exstitit, ut unam in eo naturam\n crederet sed geminas esse personas), restat ut ea sit uera quam fides catholica\n pronuntiat geminam substantiam sed unam esse personam. Quia uero paulo ante\n diximus Eutychen confiteri duas quidem in Christo ante adunationem naturas, unam uero post adunationem, cumque hunc errorem\n duplicem interpretaremur celare sententiam, ut haec adunatio aut generatione\n fieret, cum ex Maria corpus hominis minime sumeretur aut ad sumptum 2 quidem ex\n Maria per resurrectionem fieret adunatio, de\n utrisque quidem partibus idonee ut arbitror disputatum est. Nunc quaerendum est\n quomodo fieri potuerit ut duae naturae in unam substantiam miscerentur. \n ",
        "8":"\n Verumtamen est etiam nunc et alia quaestio quae ab his inferri potest qui corpus\n humanum ex Maria sumptum esse non credunt, sed alias fuisse seque-stratum\n praeparatumque quod in adunatione ex Mariae\n utero gigni ac proferri uideretur. Aiunt enim: si ex homine sumptum est corpus,\n homo uero omnis ex prima praeuaricatione non solum peccato et\n morte tenebatur, uerum etiam affectibus peccatorum erat implicitus, eaque illi\n fuit poena peccati, ut, cum morte teneretur\n obstrictus, tamen esset reus etiam uoluntate peccandi, cur in Christo neque\n peccatum fuit neque uoluntas ulla peccandi? Et omnino habet animaduertendam\n dubitationem talis quaestio. Si enim ex carne humana Christi corpus adsumptum est, dubitari potest, quaenam caro haec quae\n adsumpta sit esse uideatur. Eum quippe saluauit quem etiam adsumpsit; sin uero\n talem hominem adsumpsit qualis Adam fuit ante peccatum, integram quidem uidetur\n humanam adsumpsisse naturam, sed tamen quae\n medicina penitus non egebat. Quomodo autem fieri potest, ut talem adsumpserit\n hominem qualis Adam fuit, cum in Adam potuerit esse peccandi uoluntas atque\n affectio, unde factum est ut etiam praetergressis diuinis praeceptis inoboedientiae delictis teneretur adstrictus? In\n Christo uero ne uoluntas quidem ulla creditur fuisse peccandi, cum praesertim si\n tale corpus hominis adsumpsit quale Adae ante peccatum fuit, non debuerit esse\n mortalis, quoniam Adam, si non peccasset,\n mortem nulla ratione sensisset. Cum igitur Christus non peccauerit, quaerendum est\n cur senserit mortem, si Adae corpus ante quam peccaret adsumpsit. Quod si talem\n statum suscepit hominis qualis Adae post peccatum fuit, uidetur etiam Christo\n non defuisse necessitas, ut et delictis\n subiceretur et passionibus confundentur obductisque iudicii regulis bonum a malo\n non sincera integritate discerneret, quoniam has omnes poenas Adam delicti\n praeuaricatione suscepit. Contra quos\n respondendum est tres intellegi hominum posse status: unum quidem Adae ante delictum in quo, tametsi ab eo mors aberat nec adhuc ullo se\n delicto polluerat, poterat tamen in eo uoluntas esse peccandi: alter in quo mutari\n potuisset, si firmiter in dei praeceptis\n manere uoluisset, tunc enim id addendum foret ut non modo non peccaret aut peccare\n uellet sed ne posset quidem aut peccare aut uelle delinquere. Tertius status est\n post delictum in quo mors illum necessario subsecuta est et peccatum ipsum uoluntasque peccati. Quorum summitatum atque\n contrariorum haec loca sunt: is status qui praemium esset, si in praeceptis dei\n Adam manere uoluisset et is qui poenae fuit, quoniam manere noluit; in illo enim\n nec mors esset nec peccatum nec uoluntas ulla\n peccati, in hoc uero et mors et peccatum et delinquendi omnis affectio omniaque in\n perniciem prona nec quicquam in se opis habentia, ut post lapsum posset adsurgere.\n Ille uero medius status in quo praesentia quidem mortis uel peccati aberat, potestas uero utriusque constabat, inter\n utrumque statum est conlocatus. Ex his igitur tribus statibus Christus corporeae\n naturae singulas quodam modo indidit causas; nam quod mortale corpus adsumpsit ut\n mortem a genere humano fugaret, in eo statu\n ponendum est quod post Adae praeuaricationem poenaliter indictum est. Quod uero\n non fuit in eo uoluntas ulla peccati, ex eo sumptum est statu qui esse potuisset,\n nisi uoluntatem insidiantis fraudibus applicasset. Restat igitur tertius\n status id est medius, ille scilicet qui eo\n tempore fuit, cum nec mors aderat et adesse poterat delinquendi uoluntas. In hoc\n igitur Adam talis fuit ut manducaret ac biberet, ut accepta digereret, ut\n laberetur in somnum et alia quae ei non defuerunt humana\n quidem sed concessa et quae nullam poenam\n mortis inferrent. Quae omnia habuisse Christum dubium non est; nam et manducauit\n et bibit et humani corporis officio functus est. Neque enim tanta indigentia in\n Adam fuisse credenda est ut nisi manducasset\n uiuere non potuisset, sed, si ex omni quidem ligno escam sumeret, semper uiuere\n potuisset hisque non mori; idcirco paradisi fructibus indigentiam explebat. Quam\n indigentiam fuisse in Christo nullus ignorat, sed potestate non necessitate; et ipsa indigentia ante resurrectionem in\n eo fuit, post resurrectionem uero talis exstitit ut ita illud corpus inmutaretur\n humanum, sicut Adae praeter praeuaricationis uinculum mutari potuisset. Quodque\n nos ipse dominus Iesus Christus uotis docuit\n optare, ut fiat uoluntas eius sicut in caelo et in terra et ut adueniat eius\n regnum et nos liberet a malo. Haec enim omnia illa beatissima humani generis\n fideliter credentium inmutatio deprecatur. Haec sunt quae ad te de fidei meae\n credulitate scripsi. Qua in re si quid\n perperam dictum est, non ita sum amator mei, ut ea quae semel effuderim meliori\n sententiae anteferre contendam. Si enim nihil est ex nobis boni, nihil est quod in\n nostris sententiis amare debeamus. Quod si ex illo cuncta sunt bona qui solus est bonus, illud potius bonum\n esse credendum est quod illa incommutabilis bonitas atque omnium bonorum causa\n perscribit. \n "
    },
    "edition":"Boethius, d. 524, creator; Stewart, H. F. (Hugh Fraser), 1863-1948, editor; Stewart, H. F. (Hugh Fraser), 1863-1948, editor, translator; Rand, Edward Kennard, 1871-1945, translator",
    "englishTitle":"Liber De Persona et Duabus Naturis Contra Eutychen Et Nestorium",
    "source":"Perseus Digital Library",
    "originalTitle":"Liber De Persona et Duabus Naturis Contra Eutychen Et Nestorium",
    "original-urn":"urn:cts:latinLit:stoa0058.stoa023.perseus-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0058.stoa023.perseus-lat1-simple"
}