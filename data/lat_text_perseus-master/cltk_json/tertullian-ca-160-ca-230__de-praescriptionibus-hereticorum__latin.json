{
    "meta":"chapter",
    "author":"tertullian ca. 160-ca. 230",
    "text":{
        "0":"\n Condicio praesentium temporum etiam hanc admonitionem \nprovocat nostram, non oportere nos mirari super haereses istas,\nsive quia sunt, futurae enim praenuntiabantur, sive quia fidem quorundam \nsubvertunt, ad hoc enim sunt, ut fides habendo temptationem \nhaberet etiam probationem. Vane ergo et inconsiderato\nplerique hoc ipso scandalizantur, quod tantum haereses valeant.\n \nQuantum, si non fuissent? Cum quid sortitum est ut omnimodo\nsit, causam accipit ob quam sit. Haec vim consequitur per\nquam sit, ne esse non possit. \n",
        "1":"\n Febrem denique inter ceteros mortiferos et cruciarios exitus\nerogando homini deputatam neque quia est miramur, est enim,\nneque quia erogat hominem, ad hoc enim est. Proinde haereses\nad languorem et interitum fidei productas si expavescimus hoc\nposse, prius est ut expavescamus hoc eas esse, quae dum sunt,\nhabent posse, et dum possunt, habent esse. Sed enim febrem\nut malum et de causa et de potentia sua, ut notum est, abominamur\npotius quam miramur et, quantum in nobis est, praecavemus,\nnon habentes abolitionem eius in nostra potestate.\nHaereses vero mortem aeternam et maioris ignis ardorem inferentes\nmalunt quidam mirari quod hoc possint quam devitare\nne possint, cum habeant devitandi potestatem. Ceterum nihil\nvalebunt, si illas tantum valere non mirentur. Aut enim dum\nmirantur, in scandalum subministrantur, aut quia scandalizantur,\nideo mirantur quasi quod tantum valeant ex aliqua veniat veritate.\nMirum scilicet, ut malum vires suas habeat; nisi quod haereses\napud eos multum valeant qui in fide non valent. In pugna\npugilum et gladiatorum plerumque non quia fortis est vincit quis,\naut quia non potest vinci, sed quoniam ille qui victus est nullis\nviribus fuit: adeo idem ille victor, bene valenti postea comparatus,\n \n\netiam superatus recedit. Non aliter haereses de quorundam infirmitatibus\nhabent quod valent, nihil valentes, si in bene valentem\nfidem incurrant. \n",
        "2":"\n Solent quidem isti infirmiores etiam de quibusdam personis \nab haeresi captis aedificari in ruinam. Quare illa vel ille fidelisimi\net prudentissimi et usitatissimi in ecclesia in illam partem\ntransierunt? Quis hoc dicens non ipse sibi respondet neque prudentes\nneque fideles neque usitatos aestimandos quos haereses potuerint\ndemutare? Et hoc mirum, opinor, ut probatus aliqui retro\npostea excidat? Saul, bonus prae ceteris, livore postea evertitur.\nDavid, vir bonus secundum cor domini, postea caedis et stupri reus\nest. Solomon, omni gratia et sapientia donatus a domino, ad\nidololatriam a mulieribus inducitur. Soli enim dei filio servabatur\nsine delicto permanere. Quid ergo, si episcopus, si diaconus, si\nvidua, si virgo, si doctor, si etiam martyr lapsus a regula fuerit,\nideo haereses veritatem videbuntur obtinere? Ex personis probamus\nfidem, an ex fide personas? Nemo est sapiens, nemo\nfidelis, nemo maior, nisi Christianus. Nemo autem Christianus, \nnisi qui ad finem usque perseveraverit. Tu, ut homo, extrinsecus\nunumquemque nosti. Putas quod vides. Vides autem, quousque \noculos habes. Sed oculi, inquit, domini alti. Homo in faciem, \ndeus in praecordia contemplatur. Et ideo contemplatur et ideo \ncognoscit dominus qui sunt eius, et plantam, quam non plantavit, \neradicat, et de primis novissimos ostendit: et ventilabrum in \nmanu portat ad purgandam aream suam. Avolent quantum volunt\npaleae levis fidei quocunque adflatu temptationum, eo purior massa\nfrumenti in horrea domini reponetur. Nonne ab ipso domino quidam\ndiscentium scandalizati deverterunt? Nec tamen propterea\n \n\nceteri quoque discedendum a vestigiis eius putaverunt, sed qui\nscierunt illum vitae esse verbum et a deo venisse, perseveraverunt\nin comitatu eius usque ad finem, cum illis, si vellent et\nipsi discedere, placide obtulisset. Minus est, si et apostolum\n eius aliqui Phygelus et Hermogenes et Philetus et Hymenaeus\n reliquerunt: ipse traditor Christi de apostolis fuit. Miramur de\necclesiis eius, si a quibusdam deseruntur, cum ea nos ostendunt\n Christianos quae patimur ad exemplum ipsius Christi. Ex nobis,\ninquit, prodierunt, sed non fuerunt ex nobis. Si fuissent ex nobis,\npermansissent utique nobiscum. \n",
        "3":"\n Quin potius memores simus tam dominicarum pronuntiationum\nquam apostolicarum litterarum, quae nobis et futuras haereses\npraenuntiaverunt et fugiendas praefinierunt, et sicut esse illas\nnon expavescimus, ita et posse id, propter quod effugiendae sunt,\n non miremur. Instruit dominus multos esse venturos sub pellibus\novium rapaces lupos. Quaenam istae sunt pelles ovium, nisi\nnominis Christiani extrinsecus superficies? Qui lupi rapaces,\nnisi sensus et spiritus subdoli, ad infestandum gregem Christi\nintrinsecus delitescentes? Qui pseudoprophetae sunt, nisi falsi\npraedicatores? Qui pseudoapostoli, nisi adulteri evangelizatores?\nQui antichristi interim et semper, nisi Christi rebelles? Hoc\nerunt haereses non minus doctrinarum perversitate ecclesiam\nlacessentes quam tunc antichristus persecutionem atrocitate persequetur;\nnisi quod persecutio et martyras facit, haeresis apostatas\n tantum. Et ideo haereses quoque oportebat esse, ut probabiles\nquique manifestarentur, tam qui in persecutionibus steterint\nquam qui ad haereses non exorbitaverint. Neque enim eos\nprobabiles intellegi iuvat qui in haeresin fidem demutant;\n \n\nsicut ex diverso sibi interpretantur, quia dixerit alibi, Omnia \nexaminate, quod bonum est tenete. Quasi non liceat omnibus\nmale examinatis in electionem alicuius mali impingere per errorem. \n",
        "4":"\n Porro si dissensiones et schismata increpat, quae sine dubio \nmala sunt, et in continenti haereses subiungit. Quod malis adiungat,\nmalum utique profitetur, et quidem maius, cum ideo credidisse\nse dicat de schismatibus et dissensionibus, quia sciret \netiam haereses oportere esse. Ostendit enim gravioris mali conspectu\nde levioribus se facile credidisse, certe non ut ideo de\nmalis crediderit quia haereses bonae essent, sed uti de peioris\nquoque notae temptationibus praemoneret non esse mirandum\nquas diceret tendere ad probabiles quosque manifestandos, scilicet\nquos non potuerint depravare. Denique si totum capitulum\nad unitatem continendam et separationes coercendas sapit,\nhaereses vero non minus ab unitate divellunt quam schismata et\ndissensiones, sine dubio et haereses in ea condicione reprehensionis\nconstituit in qua et schismata et dissensiones: ac per hoc\nnon eos probabiles facit qui in haereses diverterint, cum maxime\ndiverti ab eiusmodi obiurget, edocens unum omnes loqui et \nid ipsum sapere, quod etiam haereses non sinunt. \n",
        "5":"\n Nec diutius de isto, si idem est Paulus qui et alibi haereses \ninter carnalia crimina numerat scribens ad Galatas, et qui Tito \nsuggerit hominem haereticum post primam correptionem recusandum,\nquod perversus sit eiusmodi et delinquat, ut a semetipso\ndamnatus. Sed et in omni paene epistula de adulterinis doctrinis\nfugiendis inculcans haereses taxat. Quarum opera sunt adulterae\ndoctrinae, haereses dictae Graeca voce, ex interpretatione electionis\n \n\nqua quis sive ad instituendas sive ad suscipiendas eas utitur.\nIdeo et sibi damnatum dixit haereticum, quia et in quo damnatur\nsibi elegit. Nobis vere nihil ex nostro arbitrio indulgere licet,\nsed nec eligere quod aliquis de arbitrio suo induxerit. Apostolos\ndomini habemus auctores, qui nec ipsi quicquam ex suo arbitrio\nquod inducerent elegerunt, sed acceptam a Christo disciplinam fideliter\n nationibus assignaverunt. Itaque etiam si angelus de caelis\naliter evangelizaret, anathema diceretur a nobis. Providerat\niam tunc spiritus sanctus futurum in virgin(??) quadam Philumene\nangelum seductionis, transfigurantem se in angelum lucis, cuius\nsignis et praestigiis Apelles inductus novam haeresin induxit. \n",
        "6":"\n Hac sunt doctrinae hominum et daemoniorum, prurientibus\nauribus natae de ingenio sapientise saecularis, quam dominus stultitiam\n vocans stulta mundi in confusionem etiam philosophiae\nipsius elegit. Ea est enim materia sapientiae saecularis, temeraria\ninterpres divinae naturae et dispositionis. Ipsae denique haereses\na philosophia subornantur. Inde aeones, et formae nescio quae\ninfinitae, et trinitas hominis apud Valentinum; Platonicus fuerat:\n \n\ninde Marcionis deus melior de tranquillitate; a Stoicis venerat:\net ut anima interire dicatur, ab Epicureis observatur: et ut\ncarnis restitutio negetur, de una omnium philosophorum schola\nsumitur: et ubi materia cum deo aequatur, Zenonis disciplina\nest: et ubi aliquid de igneo deo allegatur, Heracletus intervenit.\nEadem materia apud haereticos et philosophos volutatur,\nidem retractatus implicantur: unde malum, et quare? et\nunde homo, et quomodo? et, quod proxime Valentinus proposuit,\nunde deus? scilicet de enthymesi et ectromate. Miserum\nAristotelem! qui illis dialecticam instituit, artificem struendi et\ndestruendi, versipellem in sententiis, coactam in coniecturis, duram\nin argumentis, operariam contentionum, molestam etiam sibi ipsi,\nomnia retractantem, ne quid omnino tractaverit. Hinc illae fabulae \net genealogiae interminabiles, et quaestiones infructuosae, \net sermones serpentes velut cancer, a quibus nos apostolus refrenans\nnominatim philosophiam contestatur caveri oportere, scribens\nad Colossenses, Videte, ne qui sit circumveniens vos \nper philosophiam et inanem seductionem, secundum traditionem\nhominum, praeter providentiam spiritus sancti. Fuerat Athenis, et\nistam sapientiam humanam, affectatricem et interpolatricem veritatis,\nde congressibus noverat, ipsam quoque in suas haereses\n \n\nmultipartitam varietate sectarum invicem repugnantium. Quid ergo\nAthenis et Hierosolymis? quid academiae et ecclesiae? quid haereticis\net Christianis? Nostra institutio de porticu Solomonis est,\n qui et ipse tradiderat dominum in simplicitate cordis esse quaerendum.\nViderint qui Stoicum et Platonicum et dialecticum Christianismum\nprotulerunt. Nobis curiositate opus non est post Christum\nIesum, nec inquisitione post evangelium. Cum credimus,\nnihil desideramus ultra credere. Hoc enim prius credimus, non\nesse quod ultra credere debeamus. \n",
        "7":"\n Venio itaque ad illum articulum quem et nostri praetendunt\nad ineundam curiositatem et haeretici inculcant ad importandam\n scrupulositatem. Scriptum est, inquiunt, Quaerite, et invenietis.\nQuando hanc vocem dominus emisit, recordemur. Puto in primitiis\nipsis doctrinae suae, cum adhuc dubitaretur apud omnes, an Christus\n esset, et cum adhuc nec Petrus illum dei filium pronuntiasset,\ncum etiam Ioannes de illo certus esse desisset. Merito\nergo tunc dictum est, Quaerite et invenietis, quando quaerendus\nadhuc erat qui adhuc agnitus non erat. Et hoc quantum ad Iudaeos.\nAd illos enim pertinet totus sermo suggillationis istius, qui\n habebant ubi quaererent Christum. Habent, inquit, Moysen et\nHeliam, id est legem et prophetas Christum praedicantes, secundum\n quod alibi aperte: Scrutamini scripturas, in quibus salutem\nsperatis; illae enim de me loquuntur. Hoc erit, Quaerite et invenietis.\nNam et sequentia in Iudaeos competere manifestum est,\n Pulsate et aperietur vobis. Iudaei retro penes deum fuerant, dehinc\neiecti ob delicta extra deum esse coeperunt. Nationes vero\n nunquam penes deum, nisi stillicidium de situla et pulvis ex area\net foris semper. Ita qui foris semper, quomodo pulsabit eo ubi\nnunquam fuit? quam ianuam novit, in qua nec receptus nec eiectus\naliquando? an qui scit se intus fuisse et foras actum, is\n \n\npotius pulsavit, et ostium novit? Etiam, Petite et accipietis, ei\ncompetit qui sciebat a quo esset petendum, a quo et erat aliquid\nrepromissum, a deo scilicet Abraham, Isaac et Iacob, quem\nnationes non magis noverant quam ullam repromissionem eius.\nEt ideo ad IsraÃ«l loquebatur: Non sum, inquit, missus, nisi ad \noves perditas domus IsraÃ«l. Nondum canibus iactarat panem\nfiliorum, nondum in viam nationum ire mandabat. Siquidem\nin fine praecipit, vaderent ad docendas et tinguendas nationes,\nconsecuturi mox spiritum sanctum paracletum, qui illos deducturus \nesset in omnem veritatem. Et hoc ergo illo facit. Quodsi\nnationibus destinati doctores apostoli, ipsi quoque doctorem consecuturi\nerant paracletum, multo magis vacabat erga nos, Quaerite\net invenietis, quibus ultro erat obventura doctrina per apostolos\net ipsis apostolis per spiritum sanctum. Omnia quidem domini\ndicta omnibus posita sunt; per aures Iudaeorum ad nos transierunt.\nSed pleraque in personas directa non proprietatem admonitionis\nnobis constituerunt, sed exemplum. \n",
        "8":"\n Cedo nunc sponte de gradu isto. Omnibus dictum sit, Quaerite \net invenietis; tamen et hic expetit sensus certare cum interpretationis gubernaculo. Nulla vox divina ita dissoluta est et diffusa,\nut verba tantum defendantur, et ratio verborum non constituatur.\nSed in primis hoc propono, unum itaque et certum\naliquid institutum esse a Christo quod credere omni modo debeant\nnationes, et idcirco quaerere, ut possint, cum invenerint, credere.\nUnius porro et certi instituti infinita inquisitio non potest esse.\n \n\nQuaerendum est, donec invenias, et credendum, ubi inveneris, et\nnihil amplius, nisi custodiendum quod credidisti, dum hoc insuper.\ncredas, aliud non esse credendum, ideoque nec requirendum,\ncum id inveneris et credideris quod ab eo institutum est\nqui non aliud tibi mandat inquirendum quam quod instituit. De\nhoc quidem si qui dubitat, constabit penes nos esse id quod a\nChristo institutum est. Interim ex fiducia probationis praevenio,\nadmonens quosdam nihil esse quaerendum ultra quae crediderunt\nid esse quod quaerere debuerunt, ne, Quaerite et invenietis, sine\ndisciplina rationis interpretentur. \n",
        "9":"\n Ratio autem dicti huius in tribus articulis constitit, in re, in\ntempore, in modo. In re, ut quid sit quaerendum consideres,\nin tempore, ut quando, in modo, ut quousque. Igitur quaerendum\nest quod Christus instituit, utique quamdiu non invenis, utique\ndonec invenias. Invenisti autem cum credidisti. Nam non credidisses,\nsi non invenisses, sicut nec quaesisses, nisi ut invenires.\nAd hoc ergo quaerens, ut invenias, et ad hoc inveniens, ut credas.\nOmnem prolationem quaerendi et inveniendi credendo fixisti.\nHunc tibi modum statuit fructus ipse quaerendi. Hanc tibi fossam\ndeterminavit ipse qui te non vult aliud credere quam quod\ninstituit, ideoque nec quaerere. Ceterum si quia et alia tanta ab\naliis sunt instituta, propterea in tantum quaerere debemus in quantum\npossumus invenire, semper quaerimus et nunquam omnino\ncredimus. Ubi enim erit finis quaerendi? ubi statio credendi?\nubi expunctio inveniendi? Apud Marcionem? Sed et Valentinus\nproponit, Quaerite et invenietis. Apud Valentinum? Sed et Apelles\nhac me pronuntiatione pulsabit, et Hebion et Simon et omnes\nex ordine non habent aliud quo se mihi insinuantes me sibi\naddicant. Ero itaque nusquam, dum ubique convenio, Quaerite\n \n\net invenietis, et velut si nusquam; quasi qui nunquam apprehenderim\nillud quod Christus instituit, quod quaeri oportet,\nquod credi necesse est. \n",
        "10":"\n Impune erratur, nisi delinquatur; quamvis et errare delinquere \nest. Impune, inquam, vagatur qui nihil deserit. At enim,\nsi quod debui credere credidi, et aliud denuo puto requirendum,\nspero utique aliud esse inveniendum, nullo modo speraturus istud,\nnisi quia aut non credideram, qui videbar credidisse, aut desii\ncredidisse. Ita fidem meam deserens negator invenior. Semel\ndixerim: Nemo quaerit, nisi qui aut non habuit aut perdidit. Perdiderat \nunam ex decem drachmis anus illa, et ideo quaerebat:\nubi tamen invenit, quaerere desiit. Panem vicinus non habebat,\net ideo pulsabat: ubi tamen apertum est. ei, et accepit, pulsare\ncessavit. Vidua a iudice petebat audiri, quia non admittebatur: sed\nubi audita est, hactenus institit. Adeo finis est et quaerendi et\npulsandi et petendi. Petenti enim dabitur, inquit, et pulsanti aperietur, \net quaerenti invenietur. Viderit qui quaerit semper, quia\nnon invenit. Illic enim quaerit ubi non invenietur. Viderit qui\nsemper pulsat, quia nunquam aperietur. Illuc enim pulsat ubi\nnemo est. Viderit qui semper petit, quia nunquam audietur. Ab\neo enim petit qui non audit. \n",
        "11":"\n Nobis etsi quaerendum est adhuc et semper, ubi tamen quaeri \noportet? Apud haereticos, ubi omnia extranea et adversaria nostrae\n \n\nveritati, ad quos vetamur accedere? Quis servus cibaria\nab extraneo, ne dicam ab inimico domini sui, sperat? Quis miles\nab infoederatis, ne dicam ab hostibus regibus, donativum et stipendium\ncaptat, nisi plane desertor et transfuga et rebellis? Etiam\nanus illa intra tectum suum drachmam requirebat, etiam pulsator\nille vicini ianuam tundebat, etiam vidua illa non inimicum, licet\ndurum, iudicem interpellabat. Nemo inde instrui potest unde destruitur;\nnemo ab eo inluminatur a quo contenebratur. Quaeramus\nergo in nostro et a nostris et de nostro, idque dumtaxat quod\nsalva regula fidei potest in quaestionem devenire. \n",
        "12":"\n Regula est autem fidei, ut iam hinc quid defendamus profiteamur, \nilla scilicet qua creditur unum omnino deum esse nec\nalium praeter mundi conditorem, qui universa de nihilo produxerit\nper verbum suum primo omnium demissum; id verbum filium\neius appellatum, in nomine dei varie visum a patriarchis, in prophetis\nsemper auditum, postremo delatum ex spiritu patris dei et\nvirtute in virginem Mariam, carnem factum in utero eius et ex ea\nnatum exisse Iesum Christum, exinde praedicasse novam legem\net novam promissionem regni caelorum, virtutes fecisse, cruci\nfixum tertia die resurrexisse, in caelos ereptum sedisse ad dexteram\npatris, misisse vicariam vim spiritus sancti, qui credentes\nagat, venturum cum claritate ad sumendos sanctos in vitae aeternae\net promissorum caelestium fructum et ad profanos iudicandos\n \n\nigni perpetuo, facta utriusque partis resuscitatione cum carnis\nrestitutione. Haec regula a Christo, ut probabitur, instituta nullas\nhabet apud nos quaestiones, nisi quas haereses inferunt et\nquae haereticos faciunt. \n",
        "13":"\n Celerum manente forma eius in suo ordine quantumlibet \nquaeras et tractes et omnem libidinem curiositatis effundas, si quid\ntibi videtur vel ambiguitate pendere vel obscuritate obumbrari.\nEst utique frater aliqui doctor gratia scientiae donatus, est aliqui\ninter exercitatos, conversatus aliqui tecum curiosus, tecum tamen\nquaerens novissime ignorare te melius sciet, ne quod non debeas\nnoris, quia quod debeas nosti. Fides, inquit, tua te salvum fecit, \nnon exercitatio scripturarum. Fides in regula posita est; habet\nlegem et salutem de observatione legis: exercitatio autem in curiositate\nconsistit, habens gloriam solam de peritiae studio. Cedat\ncuriositas fidei, cedat gloria saluti. Certe aut non obstrepant, aut\nquiescant. Adversus regulam nihil scire omnia scire est. Ut non\ninimici essent veritatis haeretici, ut de refugiendis eis non praemoneremur,\nquale est conferre cum hominibus qui et ipsi adhuc\nse quaerere profiteantur? Si enim adhuc vere quaerunt, nihil\nadhuc certi repererunt, et ideo, quaecunque videntur interim\ntenere, dubitationem suam ostendunt, quamdiu quaerunt. Itaque \ntu, qui perinde quaeris, spectans ad eos qui et ipsi quaerunt,\ndubius ad dubios, incertus ad incertos, caecus a caecis in\nfoveam deducaris necesse est. Sed cum decipiendi gratia praetendant\nse adhuc quaerere, ut nobis per sollicitudinis iniectionem\ntractatus suos insinuent, denique ubi adierunt ad nos,\nstatim quae dicebant quaerenda esse defendant, iam illos sic\n \n\ndebemus refutare, ut sciant nos non Christo, sed sibi negatores\nesse. Cum enim quaerunt adhuc, nondum tenet; cum autem non\ntenent, nondum crediderunt; cum autem nondum crediderunt,\nnon sunt Christiani. At cum tenent quidem et credunt, quaerendum\ntamen dicunt, ut defendant. Antequam defendant, negant\nquod confitentur se nondum credidisse, dum quaerunt Qui ergo\nnec sibi sunt Christiani, quanto magis nobis? Qui per fallaciam\nveniunt, qualem fidem disputant? Cui veritati patrocinantur qui\neam a mendacio inducunt? Sed ipsi de scripturis agunt, et\nde scripturis suadent! Aliunde scilicet loqui possent de rebus\nfidei, nisi ex litteris fidei? \n",
        "14":"\n Venimus igitur ad propositum. Hoc enim dirigebamus et\nhoc praestruebamus allocutionis praefatione, ut iam hinc de eo\ncongrediamur de quo adversarii provocant. Scripturas obtendunt,\net hac sua audacia statim quosdam movent. In ipso vero congressu\nfirmos quidem fatigant, infirmos capiunt, medios cum scrupulo\ndimittunt. Hunc igitur potissimum gradum obstruimus non\nadmittendi eos ad ullam de scripturis disputationem. Si hae\nsunt illae vires eorum, uti eas habere possint, dispici debet,\ncui competat possessio scripturarum, ne is admittatur ad eas\ncui nullo modo competit. \n",
        "15":"\n Hoc de consilio diffidentiae aut de studio aliter ineundae constitutionis\ninduxerim, nisi ratio constiterit inprimis illa quod\nfides nostra obsequium apostolo debeat, prohibenti quaestiones\n inire, novis vocibus aures accommodare, haereticum post unam\n \n\n\ncorreptionem convenire, non post disputationem. Adeo interdixit\ndisputationem, correptionem designans causam haeretici conveniendi,\net hoc unam scilicet, quia non est Christianus, ne more \nChristiani semel et iterum et sub duobus aut tribus testibus castigandus\nvideretur, cum ob hoc sit castigandus propter quod non\nsit cum illo disputandum, dehinc quoniam nihil proficiat congressio\nscripturarum, nisi plane ut stomachi qua ineat eversionem\naut cerebri. \n",
        "16":"\n Ista haeresis non recipit quasdam scripturas, et si quas recipit, \net adiectionibus et detractionibus ad dispositionem instituti\nsui intervertit, et si recipit, non recipit integras, et si aliquatenus\nintegras praestat, nihilominus diversas expositiones commentata\nconvertit. Tantum veritati obstrepit adulter sensus quantum et\ncorruptor stilus. Vanae praesumptiones necessario nolunt agnoscere\nea per quae revincuntur. His nituntur quae ex falso composuerunt\net quae de ambiguitate ceperunt. Quid promovebis,\nexercitatissime scripturarum, cum si quid defenderis, negetur ex\ndiverso, si quid negaveris, defendatur? Et tu quidem nihil perdes\nnisi vocem in contentione, nihil consequeris nisi bilem de\nblasphematione. \n",
        "17":"\n Ille vero, si quis est cuius causa in congressum descendis \nscripturarum, ut eum dubitantem confirmes, ad veritatem, an magis\nad haereses deverget? Hoc ipso motus, quod te videat nihil\npromovisse, aequo gradu negandi et defendendi adversa parte,\nstatu certe pari, altercatione incertior discedet, nesciens quam\nhaeresin iudicet. Haec utique et ipsi habent in nos retorquere.\n \n\nNecesse est enim et illos dicere a nobis potius adulteria scripturarum\net expositionum mendacia inferri, qui proinde sibi defendant\nveritatem. \n",
        "18":"\n Ergo non ad scripturas provocandum est, nec in his constituendum\ncertamen in quibus aut nulla aut incerta victoria est aut\nparum certa. Nam etsi non ita evaderet conlatio scripturarum,\nut utramque partem parem sisteret, ordo rerum desiderabat illud\nprius proponi, quod nunc solum disputandum est: quibus competat\nfides ipsa, cuius sint scripturae, a quo, et per quos, et quando,\net quibus sit tradita disciplina qua fiunt Christiani. Ubi enim apparuerit\nesse veritatem disciplinae et fidei Christianae, illic erit\nveritas scripturarum et expositionum et omnium traditionum Christianarum. \n",
        "19":"\n Christus Iesus, dominus noster, permittat dicere interim,\nquisquis est, cuiuscunque dei filius, cuiuscunque materiae homo et\ndeus, cuiuscunque fidei praeceptor, cuiuscunque mercedis repromissor,\nquid esset,quid fuisset, quam patris voluntatem administraret,\nquid homini agendum determinaret, quamdiu in terris\nagebat, ipse pronuntiabat sive populo palam sive discentibus seorsum,\nex quibus duodecim praecipuos lateri suo allegerat, destinatos\nnationibus magistros. Itaque uno eorum decusso reliquos\n undecim digrediens ad patrem post resurrectionem iussit ire et\ndocere nationes tinguendas in patrem et in filium et in spiritum\nsanctum. Statim igitur apostoli, quos haec appellatio missos interpretatur,\nassumpto per sortem duodecimo Matthia in locum Iudae\n ex auctoritate prophetiae, quae est in psalmo David, consecuti\npromissam vim spiritus sancti ad virtutes et eloquium, primo per\nIudaeam contestata fide in Iesum Christum et ecclesiis institutis,\n \n\n\ndehinc in orbem profecti eandem doctrinam eiusdem fidei nationibus\npromulgaverunt. Et perinde ecclesias apud unamquamque\ncivitatem condiderunt, a quibus traducem fidei et semina doctrinae\nceterae exinde ecclesiae mutuatae sunt et cottidie mutuantur,\nut ecclesiae fiant. Ac per hoc et ipsae apostolicae deputabuntur\nut suboles apostolicarum ecclesiarum. Omne genus ad\noriginem suam censeatur necesse est. Itaque tot ac tantae ecclesiae\nuna est illa ab apostolis prima, ex qua omnes. Sic omnes\nprimae et omnes apostolicae, dum una omnes probant unitate\ncommunicatio pacis et appellatio fraternitatis et contesseratio hospitalitatis,\nquae iura non alia ratio regit quam eiusdem sacramenti\nuna traditio. \n",
        "20":"\n Hinc igitur dirigimus praescriptionem, si dominus Christus \nIesus apostolos misit ad praedicandum, alios non esse recipiendos\npraedicatores quam Christus instituit, quia nec alius patrem novit \nnisi filius et cui filius revelavit, nec aliis videtur revelasse\nfilius quam apostolis quos misit ad praedicandum, utique quod illis\nrevelavit. Quid autem praedicaverint, id est quid illis Christus\nrevelaverit, et hic praescribam non aliter probari debere, nisi per\neasdem ecclesias quas ipsi apostoli condiderunt, ipsi eis praedicando\ntam viva, quod aiunt, voce quam per epistulas postea. Si\nhaec ita sunt, constat perinde omnem doctrinam quae cum illis\necclesiis apostolicis matricibus et originalibus fidei conspiret veritati \ndeputandam, id sine dubio tenentem quod ecclesiae ab\napostolis, apostoli a Christo, Christus a deo accepit: omnem\n \n\nvero doctrinam de mendacio praeiudicandam quae sapiat contra veritatem\necclesiarum et apostolorum Christi et dei. Superest ergo,\nut demonstremus, an haec nostra doctrina, cuius regulam supra\nedidimus, de apostolorum traditione censeatur, et ex hoc ipso,\nan ceterae de mendacio veniant. Communicamus cum ecclesiis\napostolicis, quod nulla doctrina diversa. Hoc est testimonium\nveritatis. \n",
        "21":"\n Sed quoniam tam expedita probatio est, ut, si statim proferatur,\nnihil iam sit retractandum, ac si prolata non sit a nobis,\nlocum interim demus diversae parti, si quid putant ad infirmandam\nhanc praescriptionem movere se posse, solent dicere non\nomnia apostolos scisse, eadem agitati dementia qua susum rursus\nconvertunt omnia quidem apostolos scisse, sed non omnia omnibus\ntradidisse, in utroque Christum reprehensioni inicientes, qui\naut minus instructos aut parum simplices apostolos miserit. Quis\nigitur integrae mentis credere potest aliquid eos ignorasse quos\nmagistros dominus dedit, individuos habens in comitatu, in discipulatu,\nin convictu, quibus obscura quaeque seorsum disserebat,\nillis dicens datum esse cognoscere arcana, quae populo intellegere\n non liceret? Latuit aliquid Petrum aedificandae ecclesiae petram\ndictum, claves regni caelorum consecutum et solvendi et alligandi\nin caelis et in terris potestatem? Latuit et Ioannem aliquid,\ndilectissimum domino, pectori eius incubantem, cui soli\ndominus Iudam traditorem praemonstravit, quem loco suo filium\nMariae demandavit? Quid eos ignorasse voluit quibus etiam gloriam\nsuam exhibuit et Moysen et Helian et insuper de caelo patris\nvocem? non quasi ceteros reprobans, sed quoniam in tribus\n \ntestibus stabit omne verbum. Ignoraverunt itaque et illi quibus\npost resurrectionem quoque in itinere omnes scripturas edisserere\ndignatus est. Dixerat plane aliquando, Multa habeo adhuc \nloqui vobis, sed non potestis modo ea sustinere, tamen adiciens,\nCum venerit ille spiritus veritatis, ipse vos deducet in omnem\nveritatem. Ostendit illos nihil ignorasse quos omnem veritatem\nconsecuturos per spiritum veritatis promiserat. Et utique implevit\nrepromissum, probantibus Actis Apostolorum descensum spiritus\nsancti. Quam scripturam qui non recipiunt, nec spiritus sancti\nesse possunt, qui necdum spiritum sanctum possunt agnoscere\ndiscentibus missum, sed nec ecclesiam se dicant defendere, qui\nquando et quibus incunabulis institutum est hoc corpus probare\nnon habent. Tanti est enim illis non habere probationes eorum\nquae defendunt, ne pariter admittantur traductiones eorum quae\nmentiuntur. \n",
        "22":"\n Proponunt ergo ad suggillandam ignorantiam aliquam apostolorum \nquod Petrus et qui cum eo reprehensi sunt a Paulo. Adeo,\ninquiunt, aliquid eis defuit; ut ex hoc etiam illud struant, potuisse\npostea pleniorem scientiam supervenire, qualis obvenerit Paulo\nreprehendenti antecessores. Possum et hic Acta Apostolorum repudiantibus\ndicere: Prius est ut ostendatis quis iste Paulus, et\nquid ante apostolum, et quomodo apostolus, quatenus et alias ad\nquaestiones plurimum eo utuntur. Neque enim si ipse se apostolum\nde persecutore profitetur, sufficit unicuique examinate credenti,\nquando nec dominus ipse de se testimonium dixerit. Sed credant\nsine scripturis, ut credant adversus scripturas, tamen doceant\n \nex eo, quod allegant Petrum a Paulo reprehensum, aliam evangelii\nformam a Paulo superductam citra eam quae praemiserat\nPetrus et ceteri. Atquin demutatus in praedicatorem de persecutore\ndeducitur ad fratres a fratribus, ut unus ex fratribus, et\nad illos ab illis qui ab apostolis fidem induerant. Dehine, sicut\nipse enarrat, ascendit in Hierosolyma, cognoscendi Petri causa,\nex officio et iure scilicet eiusdem fidei et praedicationis. Nam et\nilli non essent mirati de persecutore factum praedicatorem, si\naliquid contrarium praedicaret, nec dominum praeterea magnificassent,\nquia adversarius eius Paulus obvenerat. Itaque et dexteram\nei dederunt, signum concordiae et convenientiae, et inter se distributionem\nofficii ordinaverunt, non separationem evangelii, nec ut\naliud alter, sed ut aliis alter praedicarent, Petrus in circumcisionem.\nPaulus in nationes. Ceterum si reprehensus est Petrus,\nquod cum convixisset ethnicis, postea se a convictu eorum separabat\npersonarum respectu, utique conversationis fuit vitium, non\npraedicationis. Non enim ex hoc alius deus quam creator, et\nalius Christus quam ex Maria, et alia spes quam resurrectio annuntiabatur. \n",
        "23":"\n Non mihi tam bene est, immo non mihi tam male est, ut\napostolos committam. Sed quoniam perversissimi isti illam reprehensionem\nad hoc obtendunt, ut suspectam faciant doctrinam superiorem,\n respondebo quasi pro Petro, ipsum Paulum dixisse\nfactum se esse omnibus omnia, Iudaeis Iudaeum, non Iudaeis non\nIudaeum, ut omnes lucrificaret. Adeo pro temporibus et personis\net causis quaedam reprehendebant, in quae et ipsi aeque pro temporibus\net personis et causis committebant, quemadmodum si et\n \n\nPetrus reprehenderet Paulum, quod prohibens circumcisionem circumcideret\nipse Timotheum. Viderint qui de apostolis iudicant.\nBene, quod Petrus Paulo et in martyrio adaequatur, Sed etsi in \ntertium usque caelum ereptus Paulus et in paradisum delatus\naudiit quaedam illic, non possunt videri fuisse quae illum in\naliam doctrinam instructiorem praestarent, cum ita fuerit condicio\neorum, ut nulli hominum proderentur. Quodsi ad alicuius conscientiam\nmanavit nescio quid illud, et hoc se aliqua haeresis\nsequi affirmat, aut Paulus secreti proditi reus est, aut et alius\npostea in paradisum ereptus debet ostendi, cui permissum sit eloqui\nquae Paulo mutire non licuit. \n",
        "24":"\n Sed, ut diximus, eadem dementia est, cum confitentur quidem \nnihil apostolos ignorasse, nec diversa inter se praedicasse,\nnon tamen omnia volunt illos omnibus revelasse, quaedam enim\npalam et universis, quaedam secreto et paucis demandasse, quia\net hoc verbo usus est Paulus ad Timotheum, O Timothee, depositum \ncustodi, et rursum, Bonum depositum serva. Quod hoc \ndepositum est, tam tacitum, ut alterius doctrinae deputetur? An\nillius denuntiationis de qua ait, Hanc denuntiationem commendo \napud te, filiole Timothee? item illius praecepti de quo ait, Denuntio \ntibi ante deum, qui vivificat omnia, et Iesum Christum, qui\ntestatus est sub Pontio Pilato bonam confessionem, custodias\npraeceptum? Quod autem praeceptum et quae denuntiatio? Ex\nsupra et infra scriptis intellegetur non nescio quid subostendi hoc\ndicto de remotiore doctrina, sed potius inculcari de non admittenda\nalia praeter eam quam audierat ab ipso, et puto palam,\nCoram multis, inquit, testibus. Quos multos testes si nolunt ecclesiam \nintellegi, nihil interest, quando nihil tacitum fuerit quod\nsub multis testibus proferebatur. Sed nec quia voluit illum haec \n \n\nfidelibus hominibus demandare, qui idonei sint et alios docere, id\nquoque argumentum occulti alicuius evangelii interpretandum est.\nNam cum dicit Haec, de eis dicit de quibus in praesenti scribebat.\nDe occultis autem, ut de absentibus, apud conscientiam\nnon Haec, sed Illa dixisset. \n",
        "25":"\n Porro consequens erat, ut cui demandabat evangelii administrationem\nnon passim nec inconsiderate administrandam, adiceret\n secundum dominicam vocem, ne margaritam porcis et sanctum\ncanibus iactaret. Dominus palam edixit, sine ulla significatione\n alicuius tecti sacramenti. Ipse praeceperat, si quid in tenebris\net in abscondito audissent, in luce et in tectis praedicarent. Ipse\n per similitudinem praefiguraverat, ne unam mnam, id est unum\n verbum eius, sine fructu in abdito reservarent. Ipse docebat lucernam\nnon sub modium abstrudi solere, sed in candelabrum constitui,\nut luceat omnibus qui in domo sunt. Haec apostoli aut\nneglexerunt aut minime intellexerunt, si non adimpleverunt, abscondentes\naliquid de Lumine, id est de dei verbo et Christi sacramento.\nNeminem, quod scio, verebantur, non Iudaeorum vim,\nnon ethnicorum; quo magis utique in ecclesia libere praedicabant\nqui in synagogis et in locis publicis non tacebant. Immo neque\nIudaeos convertere neque ethnicos inducere potuissent, nisi quod\ncredi ab eis volebant ordine exponerent. Multo magis iam credentibus\necclesiis nihil subtraxissent quod aliis paucis seorsum demandarent.\nQuamquam, etsi quaedam inter domesticos, ut ita\ndixerim, disserebant, non tamen ea fuisse credendum est quae\naliam regulam fidei superducerent, diversam et contrariam illi quam\ncatholice in medium proferebant, ut alium deum in ecclesia dicerent,\nalium in hospitio, aliam Christi substantiam designarent in\naperto, aliam in secreto, aliam spem resurrectionis apud omnes\nannuntiarent, aliam apud paucos, cum ipsi obsecrarent in epistulis\n suis, ut id ipsum et unum loquerentur omnes, et non\nessent schismata et dissensiones in ecclesia, quia sive Paulus\n \n\nsive alii eadem praedicarent. Alioquin meminerant, Sit sermo \nvester: est, est, non, non, nam quod amplius, hoc a malo est,\nne evangelium in diversitate tractarent. \n",
        "26":"\n Si ergo incredibile est vel ignorasse apostolos plenitudinem \npraedicationis vel non omnem ordinem regulae omnibus edidisse,\nvideamus, ne forte apostoli quidem simpliciter et plene, ecclesiae\nautem suo vitio aliter acceperint quam apostoli proferebant. Omnia\nista scrupulositatis incitamenta invenias praetendi ab haereticis.\nTenent correptas ab apostolo ecclesias, O insensati Galatae, quis \nvos fascinavit? et, Tam bene currebatis, quis vos impediit? \nipsumque principium, Miror, quod sic tam cito transferimini ab \neo qui suos vocavit in gratia, ad aliud evangelium. Item ad Corinthios \nscriptum, quod essent adhuc carnales, qui lacte educarentur, \nnondum idonei ad pabulum; qui putarent, se scire aliquid,\nquando nondum scirent quemadmodum scire oporteret. Cum correptas\necclesias opponunt, credant emendatas. Sed et illas recognoscant\nde quarum fide et scientia et conversatione apostolus \ngaudet et deo gratias agit, quae tamen hodie cum illis correptis\nunius institutionis iura miscent. \n",
        "27":"\n Age nunc omnes erraverint; deceptus sit et apostolus de testimonio \nreddendo; nullam respexerit spiritus sanctus, uti eam in\nveritatem deduceret, ad hoc missus a Christo, ad hoc postulatus \nde patre, ut esset doctor veritatis; neglexerit officium dei vilicus, \nChristi vicarius, sinens ecclesias aliter interim intellegere, aliter\ncredere quod ipse per apostolos praedicabat: ecquid verisimile est,\nut tot ac tantae in unam fidem erraverint? Nullus inter multos\neventus unus est. Exitus variasse debuerat error doctrinae ecclesiarum.\nCeterum quod apud multos unum invenitur, non est\n \n\nerratum, sed traditum. Audeat ergo aliquis dicere illos errasse\nqui tradiderunt? \n",
        "28":"\n Quoquo modo sit erratum, tam diu utique regnavit error\nquam diu haereses non erant. Aliquos Marcionitas et Valentinianos\nliberanda veritas expectabat. Interea perperam evangelizabatur,\nperperam credebatur; tot milia milium perperam tincta, tot opera\nfidei perperam administrate, tot virtutes, tot charismata perperam\noperata, tot sacerdotia, tot ministeria perperam functa, tot denique\nmartyria perperam coronata. Aut si non perperam nec in\nvacuum quale est, ut ante res dei currerent quam cuius dei\nnotum esset? ante Christiani quam Christus inventus? ante haereses\nquam vera doctrina? Sed enim in omnibus veritas imaginem\nantecedit, post vero similitudo succedit. Ceterum satis ineptum,\nut pro priori doctrina haeresis habeatur, vel quoniam ipsa est\nquae futuras haereses cavendas praenuntiabat. Ad eius doctrinae\necclesiam scriptum est, immo ipsa doctrina ad ecclesiam\n scribit, Et si angelus de caelo aliter evangelizaverit, citra quam\nnos, anathema sit. \n",
        "29":"\n Ubi tunc Marcion, Ponticus nauclerus, Stoicae studiosus?\nUbi tunc Valentinus, Platonicae sectator? Nam constat illos neque\nadeo olim fuisse, Antonini fere principatu, et in catholicae\nprimo doctrinam credidisse apud ecclesiam Romanensem sub episcopatu\n \n\nEleutheri benedicti, donec ob inquietam semper curiositatem,\nqua fratres quoque vitiabant, semel et iterum eiecti,\nMarcion quidem cum ducentis sestertiis quae ecclesiae intulerat,\nnovissime in perpetuum discidium relegati venena doctrinarum\nsuarum disseminaverunt. Postmodum Marcion paenitentiam confessus\ncum condicioni datae sibi occurrit, ita pacem recepturus,\nsi ceteros quos perditioni erudisset ecclesiae restitueret, morte\npraeventus est. Oportebat enim haereses esse. Nec tamen ideo \nbonum haereses quia esse eas oportebat. Quasi non et malum\noportuerit esse. Nam et dominum tradi oportebat, sed vae \ntraditori, ne quis etiam hinc haereses defendat. Si et Apellis\nstemma retractandum est, tam non vetus et ipse quam Marcion\ninstitutor et praeformator eius, sed lapsus in feminam desertor\ncontinentiae Marcionensis ab oculis sanctissimi magistri Alexandriam\nsecessit. Inde post annos regressus non melior, nisi tantum\nqua iam non Marcionites, in alteram feminam impegit, illam\n \n\nvirginem Philumenen, quam supra edidimus, postea vero immane\nprostibulum et ipsam, cuius energemate circumventus quae ab\nea didicit Phaneroseis scripsit. Adhuc in saeculo supersunt qui\nmeminerint eorum, etiam proprii discentes et successores ipsorum,\n ne posteriores negare possint. Quamquam et de operibus\nsuis, ut dixit dominus, revincuntur. Si enim Marcion novum testamentum\na vetere separavit, posterior est eo quod separavit, quia\nseparare non posset nisi quod unitum fuit. Unitum ergo antequam\nsepararetur postea factum separatum posteriorem ostendit\nseparatorem. Item Valentinus aliter exponens et sine dubio emendans\nhoc nomine quicquid emendat, ut mendosum retro, alterius\nfuisse demonstrat. Hos ut insigniores et frequentiores adulteros\nveritatis nominamus. Ceterum et Nigidius nescio qui, et Hermogenes,\net multi alii adhuc ambulant pervertentes vias domini.\nOstendant mihi ex qua auctoritate prodierint? Si alium deum\npraedicant, quomodo eius dei rebus et litteris et nominibus utuntur\nadversus quem praedicant? si eundem, quomodo aliter? Probent\nse novos apostolos esse?, dicant Christum iterum descendisse,\niterum ipsum docuisse, iterum crucifixum, iterum mortuum,\niterum resuscitatum. Sic enim apostolus descripsit, sic enim\napostolos solet facere, dare praeterea illis virtutem eadem signa\n \n\nedendi quae et ipse. Volo igitur et virtutes eorum proferri;\nnisi quod agnosco maximam virtutem eorum qua apostolos in perversum\naemulantur. Illi enim de mortuis vivos faciebant, isti de\nvivis mortuos faciunt. \n",
        "30":"\n Sed ab excessu revertar ad principalitatem veritatis et posteritatem\nmendacitatis disputandam ex illius quoque parabolae patrocinio \nquae bonum semen frumenti a domino seminatum in primore\nconstituit, avenarum autem sterilis foeni adulterium ab inimico\ndiabolo postea superducit. Proprie enim doctrinarum distinctionem\nfigurat, quia et alibi verbum dei seminis similitudo est.\nIta ex ipso ordine manifestatur id esse dominicum et verum quod\nsit prius traditum, id autem extraneum et falsum quod sit posterius\ninmissum. Ea sententia manebit adversus posteriores quasque haereses,\nquibus nulla constantia de conscientia competit ad defendendam\nsibi veritatem. \n",
        "31":"\n Ceterum si quae audent interserere se aetati apostolicae, ut \nideo videantur ab apostolis traditae quia sub apostolis fuerunt,\npossumus dicere: Edant ergo origines ecclesiarum suarum, evolvant\nordinem episcoporum suorum, ita per successionem ab initio\ndecurrentem, ut primus ille episcopus aliquem ex apostolis vel\napostolicis viris, qui tamen cum apostolis perseveravit, habuerit\nauctorem et antecessorem. Hoc enim modo ecclesiae apostolicae\ncensus suos deferunt, sicut Smyrnaeorum ecclesia Polycarpum\n \n\nab Ioanne collocatum refert, sicut Romanorum Clementem a\nPetro ordinatum itidem. Perinde utique et ceterae exhibent\nquos ab apostolis in episcopatum constitutos apostolici seminis\ntraduces habeant. Confingant tale aliquid haeretici. Quid enim\nillis post blasphemiam inlicitum est? Sed etsi confinxerint, nihil\npromovebunt. Ipsa enim doctrina eorum cum apostolica comparata\nex diversitate et contrarietate sua pronuntiabit neque apostoli alicuius\nauctoris esse neque apostolici, quia sicut apostoli non diversa\ninter se docuissent, ita et apostolici non contraria apostolis edidissent.\nNisi illi qui ab apostolis didicerunt aliter praedicaverunt.\nAd hanc itaque formam probabuntur ab illis ecclesiis, quae licet\nnullum ex apostolis vel apostolicis auctorem suum proferant, ut\nmulto posteriores, quae denique cottidie instituuntur, tamen in\neadem fide conspirantes non minus apostolicae deputantur pro consanguinitate\ndoctrinae. Ita omnes haereses ad utramque formam\na nostris ecclesiis provocatae probent se quaqua putant apostolicas.\nSed adeo nec sunt nec probare possunt quod non sunt,\n \n\nnec recipiuntur in pacem et communicationem ab ecclesiis quoquo\nmodo apostolicis, scilicet ob diversitatem sacramenti nullo\nmodo apostolicae. \n",
        "32":"\n Adhibeo super haec ipsarum doctrinarum recognitionem quae \ntunc sub apostolis fuerunt ab isdem apostolis et demonstratae et\ndeieratae. Nam et sic facilius traducentur, dum aut iam tunc\nfuisse deprehenduntur, aut ex illis quae iam tunc fuerunt seminia\nsumpsisse. Paulus in prima ad Corinthios notat negatores et \ndubitatores resurrectionis. Haec opinio propria Sadducaeorum.\nPartem eius usurpat Marcion et Apelles et Valentinus, et si qui\nalii resurrectionem carnis infringunt. Et ad Galatas scribens invehitur \nin observatores et defensores circumcisionis et legis. Hebionis\nhaeresis sic est. Timotheum instruens nuptiarum quoque \ninterdictores suggillat. Ita instituunt Marcion et Apelles, eius\nsecutor. Aeque tangit eos qui dicerent factam iam resurrectionem. \nId de se Valentiniani asseverant. Sed et cum genealogies indeterminatas \nnominat, Valentinus agnoscitur, apud quem Aeon ille\nnescio qui novi et non unius nominis generat ex sua Charite\nSensum et Veritatem, et hi aeque procreant ex se Sermonem et\nVitam, dehinc et isti generant Hominem et Ecclesiam, de qua\nprima ogdoade Aeonum exinde decem alii, et duodecim reliqui\nAeones miris nominibus oriuntur in meram fabulam triginta Aeonum.\nIdem apostolus, cum improbat elementis servientes, aliquid\nHermogenis ostendit, qui materiam non natam introducens deo non\nnato eam comparat, et ita matrem elementorum deam faciens\n \n\n potest ei servire quam deo comparat. Ioannes vero in Apocalypsi\nidolothyta edentes et stupra committentes iubetur castigare. Sunt\net nunc alii Nicolaitae. Gaiana haeresis dicitur. At in epistula\neos maxime antichristos vocat qui Christum negarent in carnem\nvenisse, et qui non putarent Iesum esse filium dei. Illud Marcion,\nhoc Hebion vindicavit. Simonianae autem magiae disciplina angelis\nserviens utique et ipsa inter idololatrias deputabatur et a\nPetro apostolo in ipso Simone damnabatur. \n",
        "33":"\n Haec sunt, ut arbitror, genera doctrinarum adulterinarum,\nquae sub apostolis fuisse ab ipsis apostolis discimus. Et tamen\nnullam invenimus institutionem inter tot diversitates perversitatum\nquae de deo creatore universorum controversiam moverit. Nemo\nalterum deum ausus est suspicari. Facilius de filio quam de patre\nhaesitabatur, donec Marcion praeter creatorem alium deum solius\nbonitalis induceret, Apelles creatorem angelum nescio quem gloriosum\nsuperioris dei faceret deum legis et IsraÃ«lis, illum igneum\naffirmans, Valentinus Aeonas sues spargeret et unius Aeonis vitium\nin originem deduceret dei creatoris. His solis et his primis revelata\nest veritas divinitatis, maiorem scilicet dignationem et pleniorem\ngratiam a diabolo consecutis, qui deum sic quoque voluerit aemulari,\nut de doctrinis venenorum, quod dominus negavit, ipse faceret\ndiscipulos super magistrum. Eligant igitur sibi tempora universae\nhaereses quae quando fuerint, dum non intersit quae quando,\ndum de veritate non sint, et utique quae sub apostolis non\nfuerunt, fuisse non possint. Si autem fuissent, nominarentur et\n \n\nipsae, ut et ipsae coercendae essent. Quae vero sub apostolis\nfuerunt, in sua nominatione damnantur. Sive ergo eaedem nunc\nsunt aliquante expolitiores quae sub apostolis rudes, habent suam\nexinde damnationem: sive aliae quidem fuerunt, aliae autem postea\nobortae quasdam ex illis opiniones usurpaverunt, habendo cum\neis consortium praedicationis habeant necesse est etiam consortium\ndamnationis, praecedente illo fine supradicto posteritatis, quod\netsi nihil de damnaticiis participarent, de aetate sola praciudicarentur,\ntanto magis adulterae quanto nec ab apostolis nominatae.\nUnde firmius constat has esse quae adhuc tunc nuntiabantur\nfuturae. \n",
        "34":"\n His definitionibus provocatae a nobis et revictae haereses omnes, \nsive quae posterae, sive quae coaetaneae apostolorum, dummodo\ndiversae, sive generaliter, sive specialiter notatae ab eis, dummodo\npraedamnatae, audeant respondere et ipsae aliquas eiusmodi praescriptiones\nadversus nostram disciplinam. Si enim negant veritatem\neius, debent probare illam quoque haeresin esse eadem forma\nrevictam qua ipsae revincuntur, et ostendere simul ubinam quaerenda\nsit veritas quam apud illas non esse iam constat. Posterior\nnostra res non est, immo omnibus prior est, et hoc erit testimonium\nveritatis ubique occupantis principatum: apostolis ubique\nnon damnatur, immo defenditur, hoc erit indicium proprietatis.\nQuam enim non damnant qui extraneam quamque damnarunt,\nsuam ostendunt, ideoque et defendunt. \n",
        "35":"\n Age iam, qui voles curiositatem melius exercere in negotio \nsalutis tuae, percurre ecclesias apostolicas, apud quas ipsae adhuc\ncathedrae apostolorum suis locis praesident, apud quas ipsae\nauthenticae litterae eorum recitantur, sonantes vocem et repraesentantes\n \n\nfaciem uniuscuiusque. Proxima est tibi Achaia, habes\nCorinthum. Si non longe es a Macedonia, habes Philippos, habes\nThessalonicenses. Si potes in Asiam tendere, habes Ephesum. Si\nautem Italiae adiaces, habes Romam, unde nobis quoque auctoritas\npraesto est. Ista quam felix ecclesia cui totam doctrinam\napostoli cum sanguine suo profuderunt, ubi Petrus passioni dominicae\nadaequatur, ubi Paulus Ioannis exitu coronatur, ubi apostolus\nIoannes, posteaquam in oleum igneum demersus nibil passus\nest, in insulam relegatur. Videamus quid didicerit, quid docuerit,\ncum Africanis quoque ecclesiis contesserarit. Unum deum dominum\nnovit, creatorem universitatis, et Christum Iesum ex virgine\nMaria filium dei creatoris, et carnis resurrectionem; legem\net prophetas cum evangelicis et apostolicis litteris miscet; inde\npotat fidem; eam aqua signat, sancto spiritu vestit, eucharistia\npascit, martyrium exhortatur, et ita adversus hanc institutionem\nneminem recipit. Haec est institutio, non dico iam, quae\nfuturas haereses praenuntiabat, sed de qua haereses prodierunt.\nSed non sunt ex illa ex quo factae sunt adversus illam. Etiam\nde olivae nucleo mitis et opimae et necessariae asper oleaster\n \n\noritur, etiam de papavere ficus gratissimae et suavissimae ventosa\net vana caprificus exsurgit. Ita et haereses de nostro\nfrutice, non nostro genere, veritatis grano, sed mendacio\nsilvestres. \n",
        "36":"\n Si haec ita se habent, ut veritas nobis adiudicetur, quicunque \nin ea regula incedimus, quam ecclesia ab apostolis, apostoli a\nChristo, Christus a deo tradidit, constat ratio propositi nostri, definientis\nnon esse admittendos haereticos ad ineundam de scripturis\nprovocationem, quos sine scripturis probamus ad scripturas non\npertinere. Si enim haeretici sunt, Christiani esse non possunt,\nnon a Christo habendo quod de sua electione sectati haereticorum\nnomina admittunt. Ita non Christiani nullum ius capiunt Christianarum\nlitterarum, ad quos merito dicendum est: Qui estis?\nquando, et unde venistis? quid in meo agitis, non mei? quo denique,\nMarcion, iure silvam meam caedis? qua licentia, Valentine,\nfontes meos transvertis? qua potestate, Apelles, limites meos commoves?\nMea est possessio. Quid hic, ceteri, ad voluntatem\nvestram seminatis et pascitis? Mea est possessio, olim possideo,\nprior possideo, habeo origines firmas ab ipsis auctoribus quorum\nfuit res. Ego sum haeres apostolorum. Sicut caverunt testamento\nsuo, sicut fidei commiserunt, sicut adiuraverunt, ita teneo. Vos\ncerte exhaeredaverunt semper et abdicaverunt ut extraneos, ut inimicos.\nUnde autem extranei et inimici apostolis haeretici, nisi ex\ndiversitate doctrinae, quam unusquisque de suo arbitrio adversus\napostolos aut protulit aut recepit? \n",
        "37":"\n Illic igitur et scripturarum et expositionum adulteratio deputanda \n \n\nest, ubi doctrinae diversitas invenitur. Quibus fuit propositum\naliter docendi, cos necessitas coegit aliter disponendi instrumenta\ndoctrinae. Alias enim non potuissent aliter docere, nisi\naliter haberent per quae docerent. Sicut illis non potuisset succedere\ncorruptela doctrinae sine corruptela instrumentorum eius,\nita et nobis integritas doctrinae non competisset sine integritate\neorum per quae doctrina tractatur. Etenim quid contrarium nobis\nin nostris? quid de proprio intulimus, ut aliquid contrarium ei\net in scripturis deprehensum detractione vel adiectione vel transmutatione\nremediaremus? Quod sumus, hoc sunt scripturae ab\ninitio suo. Ex illis sumus, antequam aliter fuit, antequam a\nvobis interpolarentur. Cum autem omnis interpolatio posterior credenda\nsit, veniens utique ex causa aemulationis, quae neque\nprior neque domestica unquam est eius quod aemulatur, tam\nincredibile est sapienti cuique, ut nos adulterum stilum intulisse\nvideamur scripturis, qui sumus a principio et primi, quam illos\nnon intulisse, qui sunt et posteri et adversi. Alius manu scripturas,\nalius sensus expositione intervertit. Neque enim si Valentinus\nintegro instrumento uti videtur, non callidiore ingenio\nquam Marcion manus intulit veritati. Marcion enim exerte et\npalam machaera, non stilo usus est, quoniam ad materiam su(??)m\ncaedem scripturarum confecit: Valentinus autem pepercit, quoniam\nnon ad materiam scripturas, sed materiam ad scripturas excogitavit,\net tamen plus abstulit et plus adiecit, auferens proprietates singulorum\nquoque verborum et adiciens dispositiones non comparentium\nrerum. \n",
        "38":"\n Erant ingenia de spiritalibus nequitiae, cum quibus luctatio\n \n\nest nobis, fratres, merito contemplanda, fidei necessaria, ut electi\nmanifestentur, ut reprobi detegantur. Et ideo habent vim et in\nexcogitandis instruendisque erroribus facilitatem, non adeo mirandam\nquasi difficilem et inexplicabilem, cum de saecularibus quoque\nscripturis exemplum praesto sit eiusmodi facilitatis. Vides hodie\nex Vergilio fabulam in totum aliam componi, materia secundum\nversus et versibus secundum materiam concinnatis. Denique\nH(??)sidius Geta Medeam tragoediam ex Vergilio plenissime\nexsuxit. Meus quidam propinquus ex eodem poÃ«ta inter cetera\nstili sui otia Pinacem Cebetis explicuit. Homerocentones etiam\nvocari solent qui de carminibus Homeri propria opera more centenario\nex multis hinc inde compositis in unum sarciunt corpus.\nEt utique fecundior divina litteratura ad facultatem cuiusque materiae.\nNec periclitor dicere ipsas quoque scripturas sic esse ex\ndei voluntate dispositas ut haereticis materias subministrarent,\ncum legam oportere haereses esse, quae sine scripturis esse non\npossunt. \n \n\n Sequetur a quo intellectus interpretetur eorum quae ad haereses\nfaciant? A diabolo scilicet, cuius sunt partes intervertendi\nveritatem, qui ipsas quoque res sacramentorum divinorum idolorum\nmysteriis aemulatur. Tingit et ipse quosdam, utique credentes\net fideles suos; expositionem delictorum de lavacro repromittit:\net si adhuc memini, Mithra signat illic in frontibus milites\nsuos; celebrat et panis oblationem, et imaginem resurrectionis\ninducit, et sub gladio redimit coronam. Quid, quod et summum\npontificem in unius nuptiis statuit? habet et virgines, habet et\ncontinentes. Ceterum si Numae Pompilii superstitiones revolvamus,\nsi sacerdotalia officia et insignia et privilegia, si sacrificalia\nministeria et instrumenta et vasa ipsorum sacrificiorum ac\npiaculorum et votorum curiositates consideremus, nonne manifeste\ndiabolus morositatem illam Iudaicae legis imitatus est? Qui ergo\nipsas res, de quibus sacramenta Christi administrantur, tam aemulanter\nadfectavit exprimere in negotiis idololatriae, utique et idem\net eodem ingenio gestiit et potuit instrumenta quoque divinarum\nrerum et sanctorum Christianorum; sensum de sensibus, verba de\nverbis, parabolas de parabolis, profanae et aemulae fidei attemperare.\nEt ideo neque a diabolo immissa esse spiritalia nequitiae,\nex quibus etiam haereses veniunt, dubitare quis debet, neque ab\nidololatria distare haereses, cum et auctoris et operis eiusdem sint\n \n\ncuius et idololatria. Deum aut fingunt alium adversus creatorem,\naut si unicum creatorem confitentur, aliter eum disserunt quam in\nvero est. Itaque omne mendacium quod de deo dicunt quodammodo\ngenus est idololatriae. \n",
        "39":"\n Non omittam ipsius etiam conversationis haereticae descriptionem, \nquam futilis, quam terrena, quam humana sit, sine gravitate,\nsine auctoritate, sine disciplina, ut fidei suae congruens. Inprimis\nquis catechumenus, quis fidelis, incertum est; pariter adeunt,\npariter audiunt, pariter orant, etiam ethnici, si supervenerint;\nsanctum canibus et porcis margaritas, licet non veras, iactabunt.\nSimplicitatem volunt esse prostrationem disciplinae, cuius penes\nnos curam lenocinium vocant. Pacem quoque passim cum omnibus\nmiscent. Nihil enim interest illis, licet diversa tractantibus, dum\nad unius veritatis expugnationem conspirent. Omnes tument,\nomnes scientiam pollicentur. Ante sunt perfecti catechumeni quam\nedocti. Ipsae mulieres haereticae, quam procaces! quae audeant\ndocere, contendere, exorcismos agere, curationes repromittere,\nforsitan et tingere. Ordinationes eorum temerariae, leves, inconstantes.\nNunc neophytos conlocant, nunc saeculo obstrictos,\nnunc apostatas nostros, ut gloria eos obligent, quia veritate non\npossunt. Nusquam facilius proficitur quam in castris rebellium, ubi\nipsum esse illic promereri est. Itaque alius hodie episcopus, cras\nalius; hodie diaconus qui cras lector, hodie presbyter qui cras\nlaicus. Nam et laicis sacerdotalia munera iniungunt. \n \n\n De verbi autem administratione quid dicam, cum hoc sit\nnegotium illis, non ethnicos convertendi, sed nostros evertendi?\nHanc magis gloriam captant, si stantibus ruinam, non si iacentibus\nelevationem operentur. Quoniam et ipsum opus eorum non de sue\nproprio aedificio venit, sed de veritatis destructione, nostra suffodiunt,\nut sua aedificent. Adime illis legem Moysi et prophetas\net creatorem deum, accusationem eloqui non habent. Ita fit, ut\nruinas facilius operentur stantium aedificiorum quam exstructiones\niacentium ruinarum. Ad haec solummodo opera humiles et blandi\net summissi agunt. Ceterum nec suis praesidibus reverentiam noverunt.\nEt hoc est, quod schismata apud haereticos fere non sunt,\nquia cum sint, non parent. Schisma est enim unitas ipsa.\nMentior, si non etiam a regulis suis variant inter se, dum unusquisque\nproinde suo arbitrio modulatur quae accepit, quemadmodum\nde suo arbitrio ea composuit ille qui tradidit. Agnoscit\nnaturam suam et originis suae morem profectus rei. Idem licuit\nValentinianis quod Valentino, idem Marcionitis quod Marcioni, de\narbitrio suo fidem innovare. Denique penitus inspectae haereses\nomnes in multis cum auctoribus suis dissentientes deprehenduntur.\n \n\nPlerique nec ecclesias habent; sine matre, sine sede, orbi fide,\nextorres, sua in vilitate vagantur. \n",
        "40":"\n Notata sunt etiam commercia haereticorum cum magis quam \npluribus, cum circulatoribus, cum astrologis, cum philosophis,\ncuriositati scilicet deditis. Quaerite et invenietis, ubique meminerunt.\nAdeo et de genere conversationis qualitas fidei aestimari\npotest. Doctrinae index disciplina est. Negant deum timendum.\nItaque libera sunt illis omnia et soluta. Ubi autem deus non timetur,\nnisi ubi non est? Ubi deus non est, nec veritas ulla est.\nUbi veritas nulla est, merito et talis disciplina est. At ubi deus,\nibi metus in deum, qui est initium sapientiae. Ubi metus in deum,\nibi gravitas, honesta et diligentia adtonita et cura sollicita et\nadlectio explorata et communicatio deliberata et promotio emorita\net subiectio religiosa et apparitio devota et processio modesta\net ecclesia unita et dei omnia. \n \n\n Proinde haec pressioris apud nos testimonia disciplinae ad\nprobationem veritatis accedunt, a qua divertere nemini expedit qui\nmeminerit futuri iudicii, quo omnes nos necesse est apud Christi\ntribunal adstare, reddentes rationem inprimis ipsius fidei. Quid\nergo dicent qui illam stupraverint adulterio haeretico, virginem traditam\na Christo? Credo, allegabunt nihil unquam sibi ab illo vel ab\napostolis eius de scaevis et perversis doctrinis futuris pronuntiatum\net de cavendis abominandisque praeceptum. Agnoscent suam\npotius culpam et suorum, qui nos non ante praestruxerunt.\nAdicient praeterea multa de auctoritate cuiusque doctoris haeretici;\nillos maxime doctrinae suae fidem confirmasse, mortuos suscitasse,\ndebiles reformasse, futura significasse, uti merito apostoli\ncrederentur. Quasi nec hoc scriptum sit, venturos multos qui\netiam virtutes maximas ederent ad fallaciam muniendam corruptae\npraedicationis. Itaque veniam merebuntur. Si vero memores\ndominicarum et apostolicarum scripturarum et denuntiationum in\nfide integra steterint, credo, de venia periclitabuntur, respondente\ndomino: Praenuntiaveram plane futuros fallaciae magistros\nin meo nomine et prophetarum et apostolorum etiam, et discentibus\nmeis eadem ad vos praedicare mandaveram; scilicet cum vos\nnon crederetis. Semel evangelium et eiusdem regulae doctrinam\napostolis meis delegaveram; libuit mihi postea aliqua inde mutare.\n \n\nResurrectionem promiseram, etiam carnis; sed recogitavi, ne implere\nnon possem. Natum me ostenderam ex virgine, sed postea\nturpe mihi visum est. Patrem dixeram qui solem et pluvias facit;\nsed alius me pater melior adoptavit. Prohibueram vos aurem accommodare\nhaereticis; sed erravi. Talia capit opinari eos qui\nexorbitant et fidei veritatis periculum non cavent. Sed nunc\nquidem generaliter actum est nobis adversus haereses omnes\ncertis et iustis et necessariis praescriptionibus repellendas a conlatione\nscripturarum. De reliquo, si dei gratia adnuerit, etiam\nspecialiter quibusdam respondebimus. Haec in fide veritatis\ncum otio perlegentibus pax et gratia dei nostri Iesu Christi in\naeternum."
    },
    "edition":"Tertullian, ca. 160-ca. 230, creator; Oehler, Franz, editor",
    "englishTitle":"De Praescriptionibus Hereticorum",
    "source":"Perseus Digital Library",
    "originalTitle":"De Praescriptionibus Hereticorum",
    "original-urn":"urn:cts:latinLit:stoa0275.stoa024.opp-lat1",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:stoa0275.stoa024.opp-lat1-simple"
}