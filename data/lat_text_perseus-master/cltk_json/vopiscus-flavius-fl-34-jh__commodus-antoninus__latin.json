{
    "meta":"chapter",
    "author":"vopiscus, flavius fl. 3./4. jh.",
    "text":{
        "0":"\n \n \nDe Commodi Antonini parentibus in vita Marci\n \nAntonini satis est disputatum. ipse autem natus est apud Lanuvium eum fratre Antonino gemino pridie kal. Sept. patre patruoque consulibus, ubi et avus\n \nmaternus dicitur natus. Faustina cum esset Commodo cum fratre praegnans, visa est in somnis\n \nserpentes parere, sed ex his unum ferociorem. cum autem peperisset Commodum atque Antoninum, Antoninus quadrimus elatus est, quem parem astrorum\n \ncursu Commodo mathematici promittebant. mortuo igitur fratre Commodum Marcus et suis praeceptis et magnorum atque optimorum virorum erudire conatus\n \nest. habuit litteratorem Graecum Onesicratem, Latinum Capellam Antistium; orator ei Ateius Sanctus fuit.\n \nSed tot disciplinarum magistri nihil ei profuerunt. tantum valet aut ingenii vis aut eorum qui in aula institutores habentur, nam a prima statim pueritia turpis, improbus, crudelis, libidinosus, ore quoque pol-\n \n \n \n \nlutus et constupratus\n \nfuit. iam in his artifex, quae stationis imperatoriae non erant, ut calices fingeret, saltaret, cantaret, sibilaret, scurram denique et gladiatorem\n \nperfectum ostenderet, auspicium crudelitatis apud Centumcellas dedit anno aetatis duodecimo. nam eum tepidius forte lautus esset, balneatorem in fornacem conici iussit; quando a paedagogo, cui hoc iussum fuerat, vervecina pellis in fornace consumpta est, ut fidem poenae de foetore nidoris impleret.\n \nAppellatus est autem Caesar puer cum fratre suo Vero.\n \nquarto decimo aetatis anno in collegium \n",
        "1":"\n \n \nsacerdotum 3 adscitus est. cooptatus est inter trossulos\n \nprincipes\n \niuventutis, cum togam sumpsit, adhuc in praetexta puerili congiarium dedit atque\n \nipse in Basilica Traiani praesedit, indutus autem toga est Nonarum Iuliarum die, quo in terris Romulus non apparuit, et eo tempore quo Cassius a Marco\n \ndescivit. profectus est commendatus militibus cum patre in Syriam et Aegyptum et cum\n \neo Romam\n \n \n \n \n \n \n \n \nrediit. post haec venia legis annariae impetrata consul est factus, et cum patre imperator est appellatus V kal. Dec. die Pollione et Apro consulibus et\n \ntriumphavit cum patre, nam et hoc patres decreverant. profectus est cum patre et ad Germanicum bellum.\n \nAdhibitos custodes vitae suae honestiores ferre non potuit, pessimos quosque detinuit et summotos usque\n \nad aegritudinem desideravit, quibus per patris mollitiem restitutis popinas et ganeas in Palatinis semper aedibus fecit neque umquam pepercit vel pudori vel\n \nsumptui. in domo aleam exercuit, mulierculas formae scitioris ut prostibula mancipia per speciem\n \nlupanarium et ludibrium pudicitiae contraxit, imitatus\n \nest propolas circumforanos. equos currules sibi comparavit. aurigae habitu currus rexit, gladiatoribus convixit, atque se\n \ngessit ut lenonum minister, ut probris natum magis quam ei loco eum crederes,\n \nad quem fortuna provexit. \n",
        "2":"\n \n \nPatris ministeria seniora summovit, amicos senes\n \nabiecit, filium Salvii Iuliani, qui exercitibus praeerat,\n \n \n \n \nob\n \nimpudicitiam frustra temptavit atque exinde\n \nIuliano tetendit insidias, honestissimos quosque aut per contumeliam aut per honorem indignissimum\n \nabiecit, appellatus est a mimis quasi obstupratus eosdemque ita ut non apparerent subito deportavit.\n \nbellum etiam quod pater paene confecerat legibus hostium addictus remisit ac Romam reversus est.\n \nRomam ut rediit, subactore suo Saotero post se in curro locato ita triumphavit ut eum saepius\n \ncervice reflexa publice oscularetur. etiam in orchestra hoc\n \nidem fecit, et cum potaret in lucem helluareturque viribus Romani imperii, vespera etiam per tabernas ac\n \nlupanaria volitavit. misit homines ad provincias regendas vel criminum socios vel a criminosis commendatos.\n \nin senatus odium ita venit\n \nut et ipse crudeliter in tanti ordinis perniciem saeviret fieretque e contempto crudelis. \n",
        "3":"\n \n \nVita Commodi Quadratum et Lucillam compulit ad eius interfectionem consilia inire, non sine prae-\n \n \n \n \n \nfecti praetorio Tarrutenii Paterni consilio, datum autem est negotium peragendae necis Claudio Pompeiano\n \npropinquo, qui ingressus ad Commodum destricto gladio, cum faciendi potestatem habuisset, in haec verba prorumpens ' Hunc tibi pugionem senatus mittit' detexit facinus fatuus nec implevit, multis cum\n \neo participantibus causam, post haec interfecti sunt Pompeianus primo et Quadratus, dein Norbana atque Norbanus et Paralius; et mater eius et Lucilla in exsilium exacta.\n \nTum praefecti praetorio cum vidissent Commodum in tantum odium incidisse obtentu Saoteri, cuius potentiam populus Romanus ferre non poterat, urbane Saoterum eductum a Palatio sacrorum causa et redeuntem in hortos suos per frumentarios occiderunt.\n \nid vero gravius quam de se ipso Commodo fuit,\n \nPaternum autem et huius caedis auctorem et, quantum videbatur, paratae necis Commodi conscium et interventorem, ne coniuratio latius puniretur, instigante Tigidio per lati clavi honorem a praefecturae administratione\n \nsummovit. post paucos dies insimulavit eum coniurationis, cum diceret ob hoc promissam Iuliani filio filiam Paterni, ut in Iulianum\n \n \n \n \n \n \n \ntransferetur imperium, quare et Paternum et Iulianum et Vitruvium Secundum, Paterni familiarissimum, qui epistulas imperatorias curarat, interfecit.\n \ndomus praeterea Quintiliorum omnis exstincta, quod Sextus Condiani\n \nfilius specie mortis ad defectionem\n \ndiceretur evasisse, interfecta et Vitrasia Faustina et\n \nVelius Rufus et Egnatius Capito consularis, in exsilium autem acti sunt Aemilius Iuncus et Atilius Severus consules, et in multos alios varie saevitum est. \n",
        "4":"\n \n \nPost haec Commodus numquam facile in publicum processit neque quicquam sibi nuntiari passus est nisi\n \nquod Perennis ante tractasset. Perennis autem Commodi persciens invenit quem ad modum ipse potens\n \nesset, nam persuasit Commodo, ut ipse deliciis vacaret, idem vero Perennis curis incumberet. quod\n \nCommodus laetanter accepit, hac igitur lege vivens ipse cum trecentis concubinis, quas ex matronarum meretricumque dilectu ad formae speciem concivit,\n \ntrecentisque aliis puberibus exoletis, quos aeque ex plebe ac nobilitate vi pretiisque\n \nforma disceptatrice collegerat, in Palatio per convivia et balneas bac-\n \n \n \n \n \nchabatur. inter haec habitu victimam victimas immolavit, in harena rudibus, inter cubicularios gladiatores pugnavit lucentibus aliquando mucronibus.\n \ntunc tamen Perennis cuncta sibimet vindicavit, quos voluit interemit, spoliavit plurimos, omnia iura subvertit,\n \npraedam omnem in sinum contulit, ipse autem Commodus Lucillam sororem, cum Capreas misisset,\n \noccidit, sororibus dein suis ceteris, ut dicitur, constupratis, consobrina patris complexibus suis iniuncta uni etiam ex concubinis matris\n \nnomen imposuit.\n \nuxorem,\n \nquam deprehensam in adulterio exegit,\n \nexactam relegavit et postea occidit, ipsas concubinas\n \nsuas sub oculis suis stuprari iubebat, nec inruentium in se iuvenum carebat infamia, omni parte corporis atque ore in sexum utrumque pollutus.\n \nOccisus est eo tempore etiam Claudius quasi a latronibus, cuius filius cum pugione quondam ad Commodum ingressus est, multique alii senatores sine\n \niudicio interempti, feminae quoque divites, et nonnulli per provincias a Perenni ob divitias insimulati\n \nspoliati sunt vel etiam interempti. iis autem quibus deerat ficti criminis adpositio obiciebatur, quod scribere noluissent\n \nCommodum heredem.\n \n \n \n \n \n",
        "5":"\n \n \nEo tempore in Sarmatia res bene gestas per\n \nalios duces in filium suum Perennis referebat, hic tamen Perennis, qui tantum potuit, subito, quod bello Britannico militibus equestris loci viros praefecerat amotis senatoribus, prodita re per legatos exercitus hostis appellatus lacerandusque militibus\n \nest deditus, in cuius potentiae locum Cleandrum ex cubiculariis subrogavit.\n \nMulta sane post interfectum Perennem eiusque filium quasi a se non gesta rescidit, velut in integrum\n \nrestituens, et hanc quidem paenitentiam scelerum ultra triginta dies tenere non potuit, graviora per Cleandrum faciens quam fecerat per supradictum\n \nPerennem. et in potentia quidem Cleander Perenni successerat, in praefectura vero Niger, qui sex tantum\n \nhoris praefectus praetorio fuisse perhibetur. mutabantur enim praefecti praetorio per horas ac dies,\n \nCommodo peiora omnia, quam fecerat ante, faciente.\n \nfuit Marcius Quartus praefectus praetorio diebus quinque, horum successores ad arbitrium Cleandri\n \naut retenti sunt aut occisi, ad cuius nutum etiam libertini in senatum\n \natque in patricios lecti sunt, tuncque primum viginti quinque consules in unum\n \nannum, venditaeque omnes provinciae. omnia Cleander pecunia venditabat; revocatos de exsilio\n \ndignitatibus ornabat, res iudicatas rescindebat. qui tantum per stultitiam Commodi potuit, ut Burrum, sororis Commodi virum, reprehendentem nuntiantemque Commodo quae fiebant in suspicionem regni adfectati traheret et occideret, multis aliis, qui Burrum\n \ndefendebant, pariter interemptis. praefectus etiam Aebutianus inter hos est interemptus; in cuius locum ipse Cleander cum aliis duobus, quos ipse delegerat,\n \npraefectus est factus, tuncque primum tres praefecti praetorio fuere, inter quos libertinus,\n \nqui a pugione appellatus est. \n",
        "6":"\n \n \nSed et Cleandro dignus tandem vitae finis impositus, nam cum insidiis illius Arrius Antoninus fictis\n \ncriminibus in Attali gratiam, quem in pro-\n \n \n \n \nconsulatu Asiae damnaverat, esset occisus, nec eam tum invidiam populo saeviente Commodus ferre\n \npotuisset, plebi ad poenam donatus est, cum etiam Apolaustus aliique liberti aulici pariter interempti sunt. Cleander inter cetera etiam concubinas eius\n \nconstupravit, de quibus filios suscepit, qui post eius interitum cum matribus interempti sunt.\n \nIn cuius locum Iulianus et Regillus subrogati sunt,\n \nquos et ipsos postea poenis adfecit, his occisis interemit Servilium et Dulium Silanos cum suis, mox Antium Lupum et Petronios Mamertinum et Suram filiumque Mamertini Antoninum ex sorore sua genitum.\n \net post eos sex simul ex consulibus Allium Fuscum, Caelium Felicem, Lucceium Torquatum, Larcium Eurupianum, Valerium Bassianum, Pactumeium\n \n \nMagnum cum suis, atque in Asia Sulpicium Crassum pro consule et Iulium Proculum cum suis Claudiumque Lucanum consularem et consobrinam patris sui Faustinam Anniam in Achaia et alios infinitos.\n \ndestinaverat et alios quattuordecim occidere, cum sumptus eius vires\n \nRomani imperii sustinere non possent.\n \n \n \n \n",
        "7":"\n \n \nInter haec Commodus senatu semet inridente, 1 cum adulterum matris consulem designasset, appellatus est Pius; cum occidisset Perennem, appellatus est Felix, inter plurimas caedes multorum\n \ncivium quasi quidam novus Sulla, idem Commodus, ille Pius, ille Felix, finxisse etiam quandam contra se\n \nconiurationem dicitur, ut multos occideret, nec alia ulla fuit defectio praeter Alexandri, qui postea se et\n \nsuos interemit, et\n \nsororis Lucillae. appellatus est Commodus etiam Britannicus ab adulatoribus, cum Britanni etiam imperatorem contra eum deligere\n \nvoluerint, appellatus est etiam Romanus Hercules, quod feras Lanuvii\n \nin amphitheatro occidisset, erat enim haec illi consuetudo, ut domi bestias interficeret.\n \nfuit praeterea ea dementia, ut urbem Romanam coloniam Commodianam vocari voluerit, qui\n \nfuror\n \n \n \n \n \n \ndicitur ei inter delenimenta Marciae iniectus, voluit\n \netiam in Circo quadrigas agitare, dalmaticatus in publico processit atque ita signum quadrigis emittendis\n \ndedit, et eo quidem tempore quo ad senatum rettulit de Commodiana facienda Roma, non solum senatus hoc libenter accepit per inrisionem, quantum intellegitur, sed etiam se ipsum Commodianum vocavit, Commodum Herculem et deum appellans. \n",
        "8":"\n \n \nSimulavit se et in Africam iturum, ut sumptum itinerarium exigeret, et exegit eumque in convivia\n \net aleam convertit. Motilenum, praefectum praetorii, per ficus veneno interemit. accepit statuas in Herculis habitu, eique immolatum est ut deo.\n \nmultos praeterea paraverat interimere. quod per parvulum quendam proditum est, qui tabulam e cubiculo eiecit, in qua occidendorum erant nomina scripta.\n \nSacra Isidis coluit, ut et caput raderet et Anubim\n \nportaret. Bellonae servientes vere exsecare bracchium\n \npraecepit studio crudelitatis. Isiacos vere\n \n \n \n \n \npineis usque ad perniciem pectus tundere cogebat, cum Anubim portaret, capita Isiacorum graviter obtundebat ore simulacri. clava non solum leones in veste muliebri et pelle leonina sed etiam homines multos adflixit, debiles pedibus et eos, qui ambulare non possent, in gigantum modum formavit, ita ut a genibus\n \nde pannis et linteis quasi dracones tegerentur,\n \neosdemque sagittis confecit. sacra Mithriaca homicidio vero polluit, cum illic\n \naliquid ad speciem timoris vel dici vel fingi soleat. \n",
        "9":"\n \n \nEtiam puer et gulosus et impudicus fuit. adulescens omne genus hominum infamavit quod erat\n \nsecum, et ab omnibus est infamatus. inridentes se feris obiciebat. eum etiam, qui Tranquilli librum vitam Caligulae continentem legerat, feris obici iussit, quia eundem diem natalis habuerat, quem et Caligula.\n \nsi quis sane\n \nse mori velle praedixisset, hunc invitum praecipitari iubebat. In iocis quoque perniciosus. nam eum,\n \nquem\n \nvidisset albescentes inter nigros capillos quasi ver-\n \n \n \n \n \n \nmiculos habere, sturno adposito, qui se vermes sectari crederet, capite suppuratum reddebat obtunsione oris.\n \n \npinguem hominem medio ventre dissicuit, ut eius\n \nintestina subito funderentur. monopodios et luscinios eos, quibus aut singulos tulisset oculos\n \naut singulos\n \npedes fregisset, appellabat. multos praeterea passim exstinxit alios, quia barbarico habitu occurrerant,\n \nalios, quia nobiles et speciosi erant, habuit in deliciis homines appellatos nominibus verendorum utriusque\n \nsexus, quos libentius suis osculis\n \napplicabat. habuit et hominem pene prominente ultra modum animalium, quem Onon appellabat, sibi carissimum, quem et ditavit et sacerdotio Herculis rustici praeposuit. \n",
        "10":"\n \n \ndicitur saepe pretiosissimis cibis humana stercora miscuisse nec abstinuisse gustum aliis, ut putabat,\n \ninrisis. duos gibbos retortos in lance argentea sibi sinapi perfusos exhibuit eosdemque statim promovit\n \nac ditavit. praefectum praetorii suum Iulianum togatum praesente officio suo in piscinam detrusit. quem saltare etiam nudum ante concubinas suas iussit\n \nquatientem cymbala deformato vultu, genera\n \nleguminum coctorum ad convivium propter luxuriae continuationem\n \nraro vocavit, lavabat per diem septies\n \n \n \n \n \n \natque octies et in ipsis balneis edebat. adibat\n \ndeorum templa pollutus\n \nstupris et humano sanguine.\n \nimitatus est et medicum, ut sanguinem hominibus emitteret scalpris feralibus.\n \nMenses quoque in honorem eius pro Augusto Commodum, pro Septembri Herculem, pro Octobri Invictum, pro Novembri Exsuperatorium, pro Decembri Amazonium ex signo ipsius adulatores vocabant.\n \nAmazonius autem vocatus est ex amore concubinae suae Marciae, quam pictam in Amazone diligebat, propter quam et ipse Amazonico habitu in arenam Romanam procedere voluit.\n \nGladiatorium etiam certamen subiit et nomina gladiatorum recepit eo gaudio quasi acciperet triumphalia.\n \nludum semper\n \ningressus est et, quotiens ingrederetur,\n \npublicis monumentis indi iussit, pugnasse autem dicitur septingenties tricies quinquies.\n \nNominatus inter Caesares quartum iduum Octobrium, quas Herculeas postea nominavit, Pudente et Pollione\n \nconsulibus, appellatus Germanicus idibus Hercu-\n \n \n \n \n \n",
        "11":"\n \n \nleis Maximo et Orfito consulibus, adsumptus est in omnia collegia sacerdotalia sacerdos XIII kal. Invictas\n \nPisone Iuliano consulibus, profectus in Germaniam\n \nXIIII kal. Aelias, ut postea nominavit, iisdem consulibus\n \ntogam virilem accepit, cum patre appellatus imperator V kal. Exsuperatorias Pollione et Apro\n \niterum\n \nconsulibus, triumphavit X kal. Ian. iisdem\n \nconsulibus, iterum profectus III nonas Commodias\n \nOrfito et Rufo consulibus, datus in perpetuum ab exercitu et senatu in domo Palatina Commodiana conservandus XI kal. Romanas Praesente iterum consule.\n \ntertio meditans de profectione a senatu et populo suo\n \nretentus est. vota pro eo facta sunt nonis Piis\n \nFusciano iterum consule, inter haec refertur in litteras pugnasse illum sub patre trecenties sexagies\n \nquinquies.\n \nitem postea tantum palmarum gladiatoriarum confecisse vel victis retiariis vel occisis, ut\n \nmille contingeret. ferarum autem diversarum manu sua occidit, ita ut elephantos occideret, multa milia. et haec fecit spectante saepe populo Romano. \n",
        "12":"\n \n \nFuit autem validus ad haec, alias debilis et infirmus, vitio etiam inter inguina prominenti, ita ut\n \n \n \neius tumorem per sericas vestes populus Romanus\n \nagnosceret. versus in eo multi scripti sunt, de quibus\n \netiam in opere suo Marius Maximus gloriatur, virium ad conficiendas feras tantarum fuit, ut elephantum conto transfigeret\n \net orygis cornu basto transmiserit et singulis ictibus multa milia ferarum ingentium conficeret.\n \nimpudentiae tantae fuit, ut cum muliebri veste in amphitheatro vel theatro sedens publice saepissime biberit.\n \nVicti sunt sub eo tamen, cum ille sic viveret, per legatos Mauri, victi Daci, Pannoniae quoque compositae, in\n \nBritannia, in Germania et in Dacia imperium\n \neius recusantibus provincialibus, quae omnia\n \nista per duces sedata sunt. ipse Commodus in subscribendo tardus et neglegens, ita ut libellis una forma multis subscriberet, in epistulis autem plurimis\n \n' Vale ' tantum scriberet, agebanturque omnia per alios, qui etiam condemnationes in sinum vertisse \n",
        "13":"\n \n \ndicuntur, per hanc autem neglegentiam, cum et annonam vastarent ii qui tunc rem publicam gerebant,\n \n \n \netiam inopia ingens Romae exorta est, cum fruges\n \nnon\n \ndeessent, et eos quidem qui omnia vastabant\n \npostea Commodus occidit atque proscripsit. ipse vero saeculum aureum Commodianum nomine adsimulans vilitatem proposuit, ex qua maiorem penuriam fecit.\n \nMulti sub eo et alienam poenam et salutem suam\n \npecunia redemerunt. vendidit etiam suppliciorum diversitates et sepulturas et inminutiones malorum et\n \nalios pro aliis occidit, vendidit etiam provincias et administrationes, cum ii per quos venderet partem\n \nacciperent, partem vero Commodus. vendidit nonnullis et inimicorum suorum caedes, vendiderunt\n \nsub eo etiam eventus litium liberti. praefectos Paternum et Perennem non diu tulit, ita tamen ut etiam de iis praefectis quos ipse fecerat triennium nullus impleret, quorum plurimos interfecit vel veneno vel gladio, et praefectos urbi eadem facilitate mutavit. \n",
        "14":"\n \n \ncubicularios suos libenter occidit, cum omnia ex nutu\n \neorum semper fecisset. Eclectus\n \ncubicularius cum videret eum tam facile cubicularios occidere, praevenit eum et factioni mortis eius interfuit.\n \nSpectator gladiatoria sumpsit arma, panno purpureo\n \nnudos umeros advelans. habuit praeterea morem, ut\n \n \n \nomnia quae turpiter, quae impure, quae crudeliter, quae gladiatorie, quae lenonie faceret, actis urbis indi\n \niuberet, ut Marii Maximi scripta testantur. Commodianum etiam populum Romanum dixit, quo saepissime\n \npraesente gladiator pugnavit, sane cum illi saepe pugnanti ut deo populus favisset, inrisum se credens populum Romanum a militibus classiariis, qui vela ducebant, in amphitheatro interimi praeceperat,\n \nurbem incendi iusserat, utpote coloniam suam. quod factum esset, nisi Laetus praefectus\n \npraetorii Commodum deterruisset. appellatus est sane inter cetera triumphalia nomina etiam sescenties vicies Palus Primus Secutorum. \n",
        "15":"\n \n \nProdigia eius imperio et publice et privatim\n \nhaec facta sunt: crinita stella apparuit. vestigia deorum in foro visa sunt exeuntia. et ante bellum desertorum caelum arsit. et repentina caligo ac tenebra in Circo kalendis Ianuariis oborta; et ante\n \n \nlucem fuerant etiam incendiariae aves ac dirae, de Palatio ipse ad Caelium montem in Vectilianas aedes\n \nmigravit, negans se in Palatio posse dormire. Ianus geminus sua sponte apertus est, et Anubis simulacrum\n \nmarmoreum moveri visum est. Herculis signum aeneum sudavit in Minucia per plures dies. bubo etiam supra cubiculum eius deprehensa est tam Romae\n \nquam Lanuvii. ipse autem prodigium non leve sibi fecit; nam cum in gladiatoris occisi vulnus manum misisset, ad caput sibi detersit, et contra consuetudinem paenulatos iussit spectatores non togatos ad munus convenire, quod funeribus solebat, ipse in pullis\n \nvestimentis praesidens. galea eius bis per portam Libitinensem elata est.\n \nCongiarium dedit populo singulis denarios septingenos vicenos quinos, circa alios omnes parcissimus fuit, quod luxuriae sumptibus aerarium minuerat.\n \n \n \n \ncircenses multos addidit ex libidine potius quam religione et ut dominos factionum ditaret. \n",
        "16":"\n \n \nHis incitati, licet nimis sero, Quintus Aemilius Laetus praefectus et Marcia concubina eius\n \ninierunt coniurationem ad occidendum eum. primumque ei venenum dederunt; quod cum minus operaretur, per athletam, cum quo exerceri solebat, eum strangularunt.\n \nFuit forma quidem corporis iusta, vultu insubido, ut ebriosi solent, et sermone incondito, capillo semper fucato et auri ramentis inluminato, adurens comam et barbam timore tonsoris.\n \nCorpus eius ut unco traheretur atque in Tiberim mitteretur, senatus et populus postulavit, sed postea iussu Pertinacis in monumentum Hadriani translatum est.\n \nOpera eius praeter lavacrum, quod Cleander nomine\n \nipsius fecerat, nulla exstant, sed nomen eius alienis\n \noperibus incisum senatus erasit. nec patris autem sui opera perfecit, classem Africanam instituit, quae subsidio esset, si forte Alexandrina frumenta cessassent.\n \nridicule etiam Carthaginem Alexandriam Commodianam togatam appellavit, cum classem quoque Africanam\n \nCommodianam Herculeam appellasset. ornamenta\n \n \n \n \n \n \nsane quaedam Colosso addidit, quae postea cuncta\n \nsublata sunt. Colossi autem caput dempsit, quod Neronis esset, ac suum imposuit et titulum more solito subscripsit, ita ut illum Gladiatorium et Effeminatum\n \nnon praetermitteret. hunc tamen Severus, imperator gravis et vir nominis sui, odio, quantum\n \nvidetur, senatus inter deos rettulit, flamine addito, quem ipse vivus sibi paraverat, Herculaneo Commodiano.\n \nSorores tres superstites reliquit, ut natalis eius celebraretur. Severus instituit. \n",
        "17":"\n \n \nAdclamationes senatus post mortem Commodi\n \ngraves fuerunt, ut autem sciretur quod iudicium senatus de Commodo fuerit, ipsas adclamationes de Mario Maximo indidi et sententiam senatus consulti:\n \n Hosti patriae honores detrahantur. parricidae honores detrahantur. parricida trahatur. hostis patriae, parricida, gladiator in spoliario lanietur.\n \nhostis deorum, carnifex senatus, hostis deorum, parricida\n \nsenatus; hostis deorum, hostis senatus, gladiatorem in spoliario. qui senatum occidit, in spoliario ponatur; qui senatum occidit, unco trahatur; qui innocentes occidit, unco trahatur. hostis, parricida,\n \n \n \nvere vere.\n \nqui sanguini suo non pepercit, unco\n \ntrahatur. qui te occisurus fuit, unco trahatur. nobiscum timuisti, nobiscum periclitatus es. ut salvi simus, Iuppiter optime maxime, serva nobis Pertinacem.\n \nfidei praetorianorum feliciter, praetoriis cohortibus feliciter, exercitibus Romanis feliciter, pietati senatus feliciter.\n \nParricida trahatur. rogamus, Auguste, parricida\n \ntrahatur. hoc rogamus, parricida trahatur. exaudi Caesar: delatores ad leonem, exaudi Caesar: Speratum\n \nad leonem, victoriae populi Romani feliciter, fidei militum feliciter, fidei praetorianorum feliciter, cohortibus praetoriis feliciter.\n \nHostis statuas undique, parricidae statuas undique, gladiatoris statuas undique, gladiatoris et parricidae\n \nstatuae detrahantur. necator civium trahatur. parricida civium trahatur. gladiatoris statuae detrahantur.\n \nte salvo salvi et securi sumus, vere vere, modo vere, modo digne, modo vere, modo libere.\n \nNunc securi sumus; delatoribus metum, ut securi simus,\n \ndelatoribus metum, ut\n \nsalvi simus, delatores de senatu, delatoribus fustem. te salvo delatores ad\n \nleonem, te imperante delatoribus fustem.\n \n \n \n \n \n \n",
        "18":"\n \n \n \nParricidae gladiatoris memoria aboleatur, parricidae gladiatoris statuae detrahantur. impuri gladiatoris memoria aboleatur. gladiatorem in spoliario.\n \nexaudi Caesar: carnifex unco trahatur. carnifex senatus more maiorum unco trahatur. saevior Domitiano, impurior Nerone, sic fecit, sic patiatur, memoriae innocentium serventur. honores innocentium restituas, rogamus. parricidae cadaver unco\n \ntrahatur. gladiatoris cadaver unco trahatur. gladiatoris cadaver in spoliario ponatur. perroga, perroga:\n \nomnes censemus unco trahendum. qui omnes occidit, unco trahatur. qui omnem aetatem occidit, unco trahatur. qui utrumque sexum occidit, unco trahatur.\n \nqui sanguini suo non pepercit, unco trahatur. qui templa spoliavit, unco trahatur. qui testamenta delevit, unco trahatur. qui vivos spoliavit, unco trahatur.\n \nservis serviimus. qui pretia vitae exegit, unco trahatur. qui pretia vitae exegit et fidem non servavit, unco trahatur. qui senatum vendidit, unco trahatur. qui filiis abstulit hereditatem, unco trahatur.\n \nIndices de senatu, delatores de senatu, servorum\n \nsubornatores de senatu, et tu nobiscum timuisti;\n \nomnia scis et bonos et malos nosti, omnia scis, omnia emenda; pro te timuimus. o nos felices, te vere\n \nimperante! de parricida refer, refer, perroga.\n \npraesentiam tuam rogamus, innocentes sepulti non sunt. parricidae cadaver trahatur, parricida sepultos eruit; parricidae cadaver trahatur. \n \n",
        "19":"\n \n \nEt cum iussu Pertinacis Livius Laurensis, procurator patrimonii, Fabio Ciloni consuli designato dedisset, per noctem Commodi cadaver sepultum est.\n \nsenatus adclamavit:\n Quo auctore sepelierunt? parricida sepultus eruatur,\n \ntrahatur. \n \nCincius Severus dixit:\n Iniuste sepultus est. qua pontifex dico, hoc\n \ncollegium pontificum dicit, quoniam laeta\n \npercensui, nunc convertar ad necessaria: censeo quas\n \nis, qui nonnisi ad perniciem civium et ad dedecus suum vixit, ob honorem suum decerni coegit, abolendas statuas,\n \nquae undique sunt abolendae, nomenque ex omnibus privatis publicisque monumentis eradendum mensesque iis nominibus nuncupandos quibus nuncupabantur, cum primum illud malum in re publica incubuit. \n \n \n \n \n \n"
    },
    "edition":"Lampridius, Aelius, attributed author; Magie, David, 1877-, translator; O'Brien-Moore, Ainsworth, 1897-1936, translator; Ballou, Susan Helen, b. 1868, translator; Magie, David, b. 1877, editor; O'Brien-Moore, Ainsworth, 1897-1936, editor; Ballou, Susan Helen, b. 1868, editor",
    "englishTitle":"Commodus Antoninus",
    "source":"Perseus Digital Library",
    "originalTitle":"Commodus Antoninus",
    "original-urn":"urn:cts:latinLit:phi2331.phi007.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi2331.phi007.perseus-lat2-simple"
}