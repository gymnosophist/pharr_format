{
    "meta":"chapter-section",
    "author":"nepos, cornelius.",
    "text":{
        "0":{
            "0":"Hannibal, Hamilcaris filius, Karthaginiensis. si verum est, quod nemo dubitat, ut populus\n Romanus omnes gentes virtute superarit, non est infitiandum Hannibalem tanto praestitisse\n ceteros imperatores prudentia, quanto populus Romanus antecedat fortitudine cunctas\n nationes. ",
            "1":" nam quotienscumque cum eo congressus est in\n Italia, semper discessit superior. quod nisi domi civium suorum invidia debilitatus esset,\n Romanos videtur superare potuisse. sed multorum obtrectatio devicit unius virtutem.\n ",
            "2":" Hic autem velut hereditate relictum odium paternum erga\n Romanos sic conservavit, ut prius animam quam id deposuerit, qui quidem, cum patria pulsus\n esset et alienarum opum indigeret, numquam destiterit animo bellare cum Romanis. "
        },
        "1":{
            "0":"Nam ut omittam Philippum, quem absens hostem reddidit Romanis, omnium iis temporibus\n potentissimus rex Antiochus fuit. hunc tanta cupiditate incendit bellandi, ut usque a rubro\n mari arma conatus sit inferre Italiae. ",
            "1":" ad quem cum legati\n venissent Romani, qui de eius voluntate explorarent darentque operam consiliis clandestinis\n ut Hannibalem in suspicionem regi adducerent, tamquam ab ipsis corruptus alia atque antea\n sentiret, neque id frustra fecissent idque Hannibal comperisset ",
            "2":" seque ab interioribus consiliis segregari vidisset, tempore dato adiit ad\n regem, eique cum multa de fide sua et odio in Romanos commemorasset, hoc adiunxit: 'pater\n meus' inquit 'Hamilcar puerulo me, utpote non amplius novem annos nato, in Hispaniam\n imperator proficiscens Karthagine Iovi optimo maximo hostias immolavit. ",
            "3":" quae divina res dum conficiebatur, quaesivit a me vellemne secum in\n castra proficisci. id cum libenter accepissem atque ab eo petere coepissem ne dubitaret\n ducere, tum ille, faciam, inquit, si mihi fidem quam postulo dederis. simul me ad aram\n adduxit, apud quam sacrificare instituerat, eamque ceteris remotis tenentem iurare iussit\n numquam me in amicitia cum Romanis fore. ",
            "4":" id ego\n iusiurandum patri datum usque ad hanc aetatem ita conservavi, ut nemini dubium esse debeat,\n quin reliquo tempore eadem mente sim futurus. ",
            "5":" quare si\n quid amice de Romanis cogitabis, non imprudenter feceris, si me celaris; cum quidem bellum\n parabis, te ipsum frustraberis, si non me in eo principem posueris.' "
        },
        "2":{
            "0":"Hac igitur qua diximus aetate cum patre in Hispaniam profectus est, cuius post obitum,\n Hasdrubale imperatore suffecto, equitatui omni praefuit. hoc quoque interfecto exercitus\n summam imperii ad eum detulit. id Karthaginem delatum publice comprobatum est. ",
            "1":" sic Hannibal minor quinque et viginti annis natus imperator factus\n proximo triennio omnes gentes Hispaniae bello subegit, Saguntum, foederatam civitatem, vi\n expugnavit, tres exercitus maximos comparavit. ",
            "2":" ex his unum\n in Africam misit, alterum cum Hasdrubale fratre in Hispania reliquit, tertium in Italiam\n secum duxit. ut saltum Pyrenaeum transiit, quacumque iter fecit, cum omnibus incolis\n confiixit: neminem nisi victum dimisit. ",
            "3":" ad Alpes\n posteaquam venit, qua Italiam ab Gallia seiungunt, quas nemo umquam cum exercitu ante eum\n praeter Herculem Graium transierat (quo facto is hodie saltus Graius appellatur), Alpicos\n conantes prohibere transitu concidit, loca patefecit, itinera muniit, effecit ut ea\n elephantus ornatus ire posset, qua antea unus homo inermis vix poterat repere. hac copias\n traduxit in Italiamque pervenit. "
        },
        "3":{
            "0":"Conflixerat apud Rhodanum cum Publio P. Cornelio Scipione consule\n eumque pepulerat. cum hoc eodem Clastidii apud Padum decernit sauciumque inde ac fugatum\n dimittit. ",
            "1":" tertio idem Scipio cum collega Tiberio Ti. Longo apud Trebiam adversus eum venit. cum iis manum conseruit,\n utrosque profligavit. inde per Ligures Appenninum transiit, petens Etruriam. ",
            "2":" hoc in itinere adeo gravi morbo afficitur oculorum, ut postea\n numquam dextro aeque bene usus sit. qua valetudine cum etiamnum premeretur lecticaque\n ferretur, Gaium C. Flaminium consulem apud Trasumennum cum exercitu\n insidiis circumventum occidit, neque multo post Gaium C. Centenium\n praetorem cum delecta manu saltus occupantem. ",
            "3":" hinc in\n Apuliam pervenit. ibi obviam ei venerunt duo consules, Gaius C. \n Terentius et Lucius L. Aemilius. utriusque exercitus uno proelio\n fugavit, Paulum consulem occidit et aliquot praeterea consulares, in eis Gnaeum Cn. Servilium Geminum, qui superiore anno fuerat consul. "
        },
        "4":{
            "0":"Hac pugna pugnata Romam profectus nullo resistente in propinquis urbi montibus moratus est.\n cum aliquot ibi dies castra habuisset et Capuam reverteretur, Quintus Q. Fabius Maximus, dictator Romanus, in agro Falerno ei se obiecit. ",
            "1":" hic clausus locorum angustiis noctu sine ullo detrimento exercitus\n se expedivit Fabioque, callidissimo imperatori, dedit verba. namque obducta nocte sarmenta\n in cornibus iuvencorum deligata incendit eiusque generis multitudinem magnam dispalatam\n immisit. quo repentino visu obiecto tantum terrorem iniecit exercitui Romanorum, ut egredi\n extra vallum nemo sit ausus. ",
            "2":" hanc post rem gestam non ita\n multis diebus Marcum M. Minucium Rufum, magistrum equitum pari ac\n dictatorem imperio, dolo productum in proelium fugavit. Tiberium Ti. \n Sempronium Gracchum, iterum consulem, in Lucanis absens in insidias inductum sustulit. Marcum M. Claudium Marcellum, quinquiens consulem, apud Venusiam pari modo\n interfecit. ",
            "3":" longum est omnia enumerare proelia. quare hoc\n unum satis erit dictum, ex quo intellegi possit, quantus ille fuerit: quamdiu in Italia\n fuit, nemo ei in acie restitit, nemo adversus eum post Cannensem pugnam in campo castra\n posuit. "
        },
        "5":{
            "0":"Hinc invictus patriam defensum revocatus bellum gessit adversus Publium P. Scipionem, filium eius Scipionis, quem ipse primo apud Rhodanum, iterum apud\n Padum, tertio apud Trebiam fugarat. ",
            "1":" cum hoc exhaustis iam\n patriae facultatibus cupivit impraesentiarum bellum componere, quo valentior postea\n congrederetur. inde colloquium convenit, condiciones non convenerunt. ",
            "2":" post id factum paucis diebus apud Zamam cum eodem conflixit; pulsus\n (incredibile dictu) biduo et duabus noctibus Hadrumetum pervenit, quod abest ab Zama\n circiter milia passuum trecenta. ",
            "3":" in hac fuga Numidae, qui\n simul cum eo ex acie excesserant, insidiati sunt ei, quos non solum effugit, sed etiam ipsos\n oppressit. Hadrumeti reliquos e fuga collegit, novis dilectibus paucis diebus multos\n contraxit. "
        },
        "6":{
            "0":"Cum in apparando acerrime esset occupatus, Karthaginienses bellum cum Romanis composuerunt.\n ille nihilo setius exercitui postea praefuit resque in Africa gessit itemque Mago\n frater eius usque ad Publium P. Sulpicium Gaium C. Aurelium consules. ",
            "1":" his enim magistratibus\n legati Karthaginienses Romam venerunt, qui senatui populoque Romano gratias agerent, quod\n cum iis pacem fecissent, ob eamque rem corona aurea eos donarent simulque peterent, ut\n obsides eorum Fregellis essent captivique redderentur. ",
            "2":" his\n ex senatus consulto responsum est: munus eorum gratum acceptumque esse; obsides, quo loco\n rogarent, futuros; captivos non remissuros, quod Hannibalem, cuius opera susceptum bellum\n foret, inimicissimum nomini Romano, etiamnum cum imperio apud exercitum haberent itemque\n fratrem eius Magonem. ",
            "3":" hoc responso Karthaginienses cognito\n Hannibalem domum et Magonem revocarunt. huc ut rediit, rex factus est, postquam imperator\n fuerat, anno secundo et vicesimo: ut enim Romae consules, sic Karthagine quotannis annui\n bini reges creabantur. ",
            "4":" in eo magistratu pari diligentia se\n Hannibal praebuit, ac fuerat in bello. namque effecit ex novis vectigalibus non solum ut\n esset pecunia, quae Romanis ex foedere penderetur, sed etiam superesset, quae in aerario\n reponeretur. ",
            "5":" deinde anno post praeturam \n Marco M. Claudio Lucio L. Furio consulibus Roma\n legati Karthaginem venerunt. hos Hannibal ratus sui exposcendi gratia missos, priusquam iis\n senatus daretur, navem ascendit clam atque in Syriam ad Antiochum perfugit. ",
            "6":" hac re palam facta Poeni naves duas, quae eum comprehenderent, si possent\n consequi, miserunt, bona eius publicarunt, domum a fundamentis disiecerunt, ipsum exulem\n iudicarunt. "
        },
        "7":{
            "0":"At Hannibal anno quarto, postquam domo profugerat, Lucio L. Cornelio\n Quinto Q. Minucio consulibus, cum quinque navibus Africam accessit in\n finibus Cyrenaeorum, si forte Karthaginienses ad bellum inducere posset Antiochi spe\n fiduciaque, cui iam persuaserat ut cum exercitibus in Italiam proficisceretur. huc Magonem\n fratrem excivit. ",
            "1":" id ubi Poeni resciverunt, Magonem eadem,\n qua fratrem, absentem affecerunt poena. illi desperatis rebus cum solvissent naves ac vela\n ventis dedissent, Hannibal ad Antiochum pervenit. de Magonis interitu duplex memoria prodita\n est: namque alii naufragio, alii a servulis ipsius interfectum eum scriptum reliquerunt.\n ",
            "2":" Antiochus autem si tam in gerendo bello consiliis eius\n parere voluisset, quam in suscipiendo instituerat, propius Tiberi quam in Thermopylis de\n summa imperii dimicasset. quem etsi multa stulte conari videbat, tamen nulla deseruit in re.\n ",
            "3":" praefuit paucis navibus, quas ex Syria iussus erat in\n Asiam ducere, iisque adversus Rhodiorum classem in Pamphylio mari conflixit. in quo cum\n multitudine adversariorum sui superarentur, ipse quo cornu rem gessit fuit superior.\n "
        },
        "8":{
            "0":"Antiocho fugato verens ne dederetur, quod sine dubio accidisset, si sui fecisset\n potestatem, Cretam ad Gortynios venit, ut ibi, quo se conferret, consideraret. ",
            "1":" vidit autem vir omnium callidissimus in magno se fore periculo,\n nisi quid providisset, propter avaritiam Cretensium: magnam enim secum pecuniam portabat, de\n qua sciebat exisse famam. ",
            "2":" itaque capit tale consilium.\n amphoras complures complet plumbo, summas operit auro et argento. has praesentibus\n principibus deponit in templo Dianae, simulans se suas fortunas illorum fidei credere. his\n in errorem inductis statuas aeneas, quas secum portabat, omni sua pecunia complet easque in\n propatulo domi abicit. ",
            "3":" Gortynii templum magna cura\n custodiunt, non tam a ceteris quam ab Hannibale, ne ille inscientibus iis tolleret sua\n secumque duceret. "
        },
        "9":{
            "0":"Sic conservatis suis rebus omnibus Poenus illusis Cretensibus ad Prusiam in Pontum\n pervenit. apud quem eodem animo fuit erga Italiam neque aliud quicquam egit quam regem\n armavit et exacuit adversus Romanos. ",
            "1":" quem cum videret\n domesticis opibus minus esse robustum, conciliabat ceteros reges, adiungebat bellicosas\n nationes. dissidebat ab eo Pergamenus rex Eumenes, Romanis amicissimus, bellumque inter eos\n gerebatur et mari et terra; ",
            "2":" sed utrobique Eumenes plus\n valebat propter Romanorum societatem. quo magis cupiebat eum Hannibal opprimi, quem si\n removisset, faciliora sibi cetera fore arbitrabatur. ad hunc interficiundum talem iniit\n rationem. ",
            "3":" classe paucis diebus erant decreturi.\n superabatur navium multitudine: dolo erat pugnandum, cum par non esset armis. imperavit quam\n plurimas venenatas serpentes vivas colligi easque in vasa fictilia conici. ",
            "4":" harum cum effecisset magnam multitudinem, die ipso, quo facturus erat\n navale proelium, classiarios convocat iisque praecipit, omnes ut in unam Eumenis regis\n concurrant navem, a ceteris tantum satis habeant se defendere. id illos facile serpentium\n multitudine consecuturos. ",
            "5":" rex autem in qua nave veheretur,\n ut scirent, se facturum: quem si aut cepissent aut interfecissent, magno iis pollicetur\n praemio fore. "
        },
        "10":{
            "0":"Tali cohortatione militum facta classis ab utrisque in proelium deducitur. quarum acie\n constituta, priusquam signum pugnae daretur, Hannibal, ut palam faceret suis, quo loco\n Eumenes esset, tabellarium in scapha cum caduceo mittit. ",
            "1":"\n qui ubi ad naves adversariorum pervenit epistulamque ostendens se regem professus est\n quaerere, statim ad Eumenem deductus est, quod nemo dubitabat quin aliquid de pace esset\n scriptum. tabellarius ducis nave declarata suis eodem, unde erat egressus, se recepit.\n ",
            "2":" at Eumenes soluta epistula nihil in ea repperit nisi\n quae ad irridendum eum pertinerent. cuius rei etsi causam mirabatur neque reperiebat, tamen\n proelium atatim committere non dubitavit. ",
            "3":" horum in\n concursu Bithyni Hannibalis praecepto universi navem Eumenis adoriuntur. quorum vim rex cum\n sustinere non posset, fuga salutem petiit, quam consecutus non esset, nisi intra sua\n praesidia se recepisset, quae in proximo litore erant collocata. ",
            "4":" reliquae Pergamenae naves cum adversarios premerent acrius, repente in\n eas vasa fictilia, de quibus supra mentionem fecimus, conici coepta sunt. quae iacta initio\n risum pugnantibus concitarunt, neque quare id fieret poterat intellegi. ",
            "5":" postquam autem naves suas oppletas conspexerunt serpentibus, nova re\n perterriti, cum, quid potissimum vitarent, non viderent, puppes verterunt seque ad sua\n castra nautica rettulerunt. ",
            "6":" sic Hannibal consilio arma\n Pergamenorum superavit, neque tum solum, sed saepe alias pedestribus copiis pari prudentia\n pepulit adversarios. "
        },
        "11":{
            "0":"Quae dum in Asia geruntur, accidit casu ut legati Prusiae Romae apud Titum T. Quintium Flamininum consularem cenarent, atque ibi de Hannibale mentione facta\n ex iis unus diceret eum in Prusiae regno esse. ",
            "1":" id postero\n die Flamininus senatui detulit. patres conscripti, qui Hannibale vivo numquam se sine\n insidiis futuros existimarent, legatos in Bithyniam miserunt, in eis Flamininum, qui ab rege\n peterent, ne inimicissimum suum secum haberet sibique dederet. his Prusia negare ausus non\n est; ",
            "2":" illud recusavit, ne id a se fieri postularent, quod\n adversus ius hospitii esset: ipsi, si possent, comprehenderent: locum, ubi esset, facile\n inventuros. Hannibal enim uno loco se tenebat, in castello quod ei a rege datum erat muneri,\n idque sic aedificarat, ut in omnibus partibus aedificii exitus haberet, scilicet verens ne\n usu veniret, quod accidit. ",
            "3":" huc cum legati Romanorum\n venissent ac multitudine domum eius circumdedissent, puer ab ianua prospiciens Hannibali\n dixit plures praeter consuetudinem armatos apparere. qui imperavit ei, ut omnes fores\n aedificii circumiret ac propere sibi nuutiaret, num eodem modo undique obsideretur.\n ",
            "4":" puer cum celeriter, quid vidisset, renuntiasset omnesque\n exitus occupatos ostendisset, sensit id non fortuito factum, sed se peti neque sibi diutius\n vitam esse retinendam. quam ne alieno arbitrio dimitteret, memor pristinarum virtutum\n venenum, quod semper secum habere consuerat, sumpsit. "
        },
        "12":{
            "0":"Sic vir fortissimus, multis variisque perfunctus laboribus, anno acquievit septuagesimo.\n quibus consulibus interierit, non convenit. namque Atticus Marco M. \n Claudio Marcello Quinto Q. Fabio Labeone consulibus mortuum in annali\n suo scriptum reliquit, at Polybius Lucio L. Aemilio Paulo Gnaeo Cn. Baebio Tamphilo, Sulpicius autem Blitho Publio P. Cornelio Cethego Marco M. Baebio Tamphilo. ",
            "1":" atque hic tantus vir tantisque bellis districtus nonnihil temporis\n tribuit litteris. namque aliquot eius libri sunt, Graeco sermone confecti, in eis ad Rhodios\n de Gnaei Cn. Manlii Volsonis in Asia rebus gestis. ",
            "2":" huius belli gesta multi memoriae prodiderunt, sed ex eis duo, qui cum eo\n in castris fuerunt simulque vixerunt, quamdiu fortuna passa est, Silenus et Sosylus\n Lacedaemonius. atque hoc Sosylo Hannibal litterarum Graecarum usus est doctore. ",
            "3":"Sed nos tempus est huius libri facere finem et Romanorum explicare imperatores, quo\n facilius collatis utrorumque factis, qui viri praeferendi sint, possit iudicari. "
        }
    },
    "edition":"Nepos, Cornelius, creator; Fleckeisen, Alfred, 1820-1899, editor; Halm, Karl, 1809-1882, original editor",
    "englishTitle":"Hannibal",
    "source":"Perseus Digital Library",
    "originalTitle":"Hannibal",
    "original-urn":"urn:cts:latinLit:phi0588.abo023.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0588.abo023.perseus-lat2-simple"
}