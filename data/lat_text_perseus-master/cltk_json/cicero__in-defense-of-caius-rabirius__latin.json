{
    "meta":"section",
    "author":"cicero",
    "text":{
        "0":"\n\t\t\t etsi , Quirites, non est meae consuetudinis initio dicendi rationem reddere\n\t\t\t\tqua de causa quemque defendam, propterea quod cum omnibus civibus in eorum periculis\n\t\t\t\tsemper satis iustam mihi causam necessitudinis esse duxi, tamen in hac defensione\n\t\t\t\tcapitis, famae fortunarumque omnium C. Rabiri proponenda ratio videtur esse offici\n\t\t\t\tmei, propterea quod, quae iustissima mihi causa ad hunc defendendum esse visa est,\n\t\t\t\teadem vobis ad absolvendum debet videri. ",
        "1":"nam me cum amicitiae vetustas, cum dignitas hominis, cum ratio\n\t\t\t\thumanitatis, cum meae vitae perpetua consuetudo ad C. Rabirium defendendum est\n\t\t\t\tadhortata, tum vero, ut id studiosissime facerem, salus rei publicae, consulare\n\t\t\t\tofficium, consulatus denique ipse mihi una a vobis cum salute rei\n\t\t\t\tpublicae commendatus coegit. non enim C. Rabirium culpa delicti, non\n\t\t\t\tinvidia vitae, Quirites, non denique veteres iustae gravesque inimicitiae civium in\n\t\t\t\tdiscrimen capitis vocaverunt, sed ut illud summum auxilium maiestatis atque imperi\n\t\t\t\tquod nobis a maioribus est traditum de re publica tolleretur, ut nihil posthac\n\t\t\t\tauctoritas senatus, nihil consulare imperium, nihil consensio bonorum contra pestem\n\t\t\t\tac perniciem civitatis valeret, idcirco in his rebus evertendis unius hominis\n\t\t\t\tsenectus, infirmitas solitudoque temptata est. ",
        "2":"quam ob rem si est boni consulis, cum cuncta auxilia rei publicae\n\t\t\t\tlabefactari convellique videat, ferre opem patriae, succurrere saluti fortunisque\n\t\t\t\tcommunibus, implorare civium fidem, suam salutem posteriorem salute communi ducere,\n\t\t\t\test etiam bonorum et fortium civium, quales vos omnibus rei publicae temporibus\n\t\t\t\texstitistis, intercludere omnis seditionum vias, munire praesidia rei publicae,\n\t\t\t\tsummum in consulibus imperium, summum in senatu consilium putare; ea qui secutus\n\t\t\t\tsit, laude potius et honore quam poena et supplicio dignum iudicare. ",
        "3":"quam ob rem labor in hoc defendendo praecipue\n\t\t\t\tmeus est, studium vero conservandi hominis commune mihi vobiscum esse debebit.\n\t\t\t\t\t \n\t\t\t sic enim existimare debetis, Quirites, post hominum memoriam rem nullam\n\t\t\t\tmaiorem, magis periculosam, magis ab omnibus vobis providendam neque a tribuno pl.\n\t\t\t\tsusceptam neque a consule defensam neque ad populum Romanum esse delatam.\n\t\t\t\t\t agitur enim nihil aliud in hac causa, Quirites, nisi ut\n\t\t\t\tnullum sit posthac in re publica publicum consilium, nulla bonorum consensio contra\n\t\t\t\timproborum furorem et audaciam, nullum extremis rei publicae temporibus perfugium et\n\t\t\t\tpraesidium salutis. ",
        "4":"quae cum ita sint,\n\t\t\t\tprimum, quod in tanta dimicatione capitis, famae fortunarumque omnium fieri necesse\n\t\t\t\test, ab Iove optimo \n\t\t\t\t maximo ceterisque dis deabusque immortalibus, quorum ope et auxilio multo\n\t\t\t\tmagis haec res publica quam ratione hominum et consilio gubernatur, pacem ac veniam\n\t\t\t\tpeto precorque ab eis ut hodiernum diem et ad huius salutem conservandam et ad rem\n\t\t\t\tpublicam constituendam inluxisse patiantur. deinde vos, Quirites, quorum\n\t\t\t\tpotestas proxime ad deorum immortalium numen accedit, oro atque obsecro, quoniam uno\n\t\t\t\ttempore vita C. Rabiri, hominis miserrimi atque innocentissimi, salus rei publicae\n\t\t\t\tvestris manibus suffragiisque permittitur, adhibeatis in hominis fortunis\n\t\t\t\tmisericordiam, in rei publicae salute sapientiam quam soletis. ",
        "5":"\n\t\t\t nunc quoniam, T. Labiene, diligentiae meae temporis angustiis obstitisti\n\t\t\t\tmeque ex comparato et constituto spatio defensionis in semihorae articulum coegisti,\n\t\t\t\tparebitur et, quod iniquissimum est, accusatoris condicioni et, quod miserrimum,\n\t\t\t\tinimici potestati. quamquam in hac praescriptione semihorae patroni mihi\n\t\t\t\tpartis reliquisti, consulis ademisti, propterea quod ad defendendum prope modum\n\t\t\t\tsatis erit hoc mihi temporis, ad conquerendum vero parum. ",
        "6":"Nisi forte de locis religiosis ac de lucis quos ab hoc violatos\n\t\t\t\tesse dixisti pluribus verbis tibi respondendum putas; quo in crimine nihil est\n\t\t\t\tumquam abs te dictum, nisi a C. Macro obiectum esse crimen id C. Rabirio.\n\t\t\t\t\t in quo ego demiror meminisse te quid obiecerit C. Rabirio Macer\n\t\t\t\tinimicus, oblitum esse quid aequi et iurati iudices iudicarint. ",
        "7":"an de peculatu facto\n\t\t\t\taut de tabulario incenso longa oratio est expromenda? quo in crimine propinquus C.\n\t\t\t\tRabiri iudicio clarissimo, C. Curtius, pro virtute sua est honestissime liberatus,\n\t\t\t\tipse vero Rabirius non modo in iudicium horum criminum, sed ne in tenuissimam quidem\n\t\t\t\tsuspicionem verbo est umquam vocatus. an de sororis filio diligentius\n\t\t\t\trespondendum est? quem ab hoc necatum esse dixisti, cum ad iudici moram familiaris\n\t\t\t\tfuneris excusatio quaereretur. quid enim est tam veri simile quam\n\t\t\t\tcariorem huic sororis maritum quam sororis filium fuisse, atque ita cariorem ut\n\t\t\t\talter vita crudelissime privaretur, cum alteri ad prolationem iudici biduum\n\t\t\t\tquaereretur? an de servis alienis contra legem Fabiam retentis, aut de\n\t\t\t\tcivibus Romanis contra legem Porciam verberatis aut necatis plura dicenda sunt, cum\n\t\t\t\ttanto studio C. Rabirius totius Apuliae, singulari voluntate Campaniae ornetur,\n\t\t\t\tcumque ad eius propulsandum periculum non modo homines sed prope regiones ipsae\n\t\t\t\tconvenerint, aliquanto etiam latius excitatae quam ipsius vicinitatis nomen ac\n\t\t\t\ttermini postulabant? nam quid ego ad id longam orationem comparem quod\n\t\t\t\test in eadem multae inrogatione praescriptum, hunc nec suae nec alienae pudicitiae\n\t\t\t\tpepercisse? ",
        "8":"quin etiam suspicor eo mihi\n\t\t\t\tsemihoram ab Labieno praestitutam esse ut ne plura de pudicitia dicerem.\n\t\t\t\t\t ergo ad haec crimina quae patroni diligentiam desiderant intellegis\n\t\t\t\tmihi semihoram istam nimium longam fuisse. \n\t\t\t illam alteram partem de nece Saturnini nimis exiguam atque angustam esse\n\t\t\t\tvoluisti; quae non oratoris ingenium sed consulis auxilium implorat et flagitat.\n\t\t\t\t\t",
        "9":"nam de perduellionis iudicio, quod\n\t\t\t\ta me sublatum esse criminari soles, meum crimen est, non Rabiri. quod \n\t\t\t\tutinam, Quirites, ego id aut primus aut solus ex hac re publica sustulissem! utinam\n\t\t\t\thoc, quod ille crimen esse volt, proprium testimonium meae laudis esset.\n\t\t\t\t\t quid enim optari potest quod ego mallem quam me in consulatu meo\n\t\t\t\tcarnificem de foro, crucem de campo sustulisse? sed ista laus primum est\n\t\t\t\tmaiorum nostrorum, Quirites, qui expulsis regibus nullum in libero populo vestigium\n\t\t\t\tcrudelitatis regiae retinuerunt, deinde multorum virorum fortium qui vestram\n\t\t\t\tlibertatem non acerbitate suppliciorum infestam sed lenitate legum munitam esse\n\t\t\t\tvoluerunt. ",
        "10":"\n\t\t\t quam ob rem uter nostrum tandem, Labiene, popularis est, tune qui civibus\n\t\t\t\tRomanis in contione ipsa carnificem, qui vincla adhiberi putas oportere, qui in\n\t\t\t\tcampo Martio comitiis centuriatis auspicato in loco crucem ad civium supplicium\n\t\t\t\tdefigi et constitui iubes, an ego qui funestari contionem contagione carnificis\n\t\t\t\tveto, qui expiandum forum populi Romani ab illis nefarii sceleris vestigiis esse\n\t\t\t\tdico, qui castam contionem, sanctum campum, inviolatum corpus omnium civium\n\t\t\t\tRomanorum, integrum ius libertatis defendo servari oportere? ",
        "11":"popularis vero tribunus pl. custos defensorque iuris\n\t\t\t\tet libertatis! Porcia lex virgas ab omnium civium Romanorum corpore amovit, hic\n\t\t\t\tmisericors flagella rettulit; Porcia lex libertatem civium lictori eripuit,\n\t\t\t\tLabienus, homo popularis, carnifici tradidit; C. Gracchus legem tulit ne de capite\n\t\t\t\tcivium Romanorum iniussu vestro iudicaretur, hic popularis a ii viris\n\t\t\t\tiniussu vestro non iudicari de cive Romano sed indicta causa civem Romanum capitis\n\t\t\t\tcondemnari coegit. ",
        "12":"tu mihi etiam legis\n\t\t\t\tPorciae, tu C. Gracchi, tu horum libertatis, tu cuiusquam denique hominis popularis\n\t\t\t\tmentionem facis, qui non modo suppliciis invisitatis sed etiam verborum crudelitate\n\t\t\t\tinaudita violare libertatem huius populi, temptare mansuetudinem, commutare\n\t\t\t\tdisciplinam conatus es? namque haec tua, quae te, hominem clementem\n\t\t\t\tpopularemque, delectant, 'I, lictor , conliga manvs ,'\n\t\t\t\tnon modo huius libertatis mansuetudinisque non sunt sed ne Romuli quidem aut Numae\n\t\t\t\tPompili; Tarquini, superbissimi atque crudelissimi regis, ista sunt cruciatus\n\t\t\t\tcarmina quae tu, homo lenis ac popularis, libentissime commemoras: ' Capvt\n\t\t\t\t\tobnvbito , arbori infelici svspendito ,' quae verba,\n\t\t\t\tQuirites, iam pridem in hac re publica non solum tenebris vetustatis verum etiam\n\t\t\t\tluce libertatis oppressa sunt. ",
        "13":"\n\t\t\t an vero, si actio ista popularis esset et si ullam partem aequitatis\n\t\t\t\thaberet aut iuris, C. Gracchus eam reliquisset? scilicet tibi graviorem\n\t\t\t\tdolorem patrui tui mors attulit quam C. Graccho fratris, et tibi acerbior eius\n\t\t\t\tpatrui mors est quem numquam vidisti quam illi eius fratris quicum concordissime\n\t\t\t\tvixerat, et simili iure tu ulcisceris patrui mortem atque ille persequeretur\n\t\t\t\tfratris, si ista ratione agere voluisset, et par desiderium sui reliquit apud\n\t\t\t\tpopulum Romanum Labienus iste, patruus vester, quisquis fuit, ac Ti. Gracchus\n\t\t\t\treliquerat. an pietas tua maior quam C. Gracchi, an animus, an\n\t\t\t\tconsilium, an opes, an auctoritas, an eloquentia? quae si in illo minima fuissent,\n\t\t\t\ttamen prae tuis facultatibus maxima putarentur. ",
        "14":"Cum vero his rebus omnibus C. Gracchus omnis vicerit, quantum intervallum tandem\n\t\t\t\tinter te atque illum interiectum putas? sed moreretur prius acerbissima\n\t\t\t\tmorte miliens C. Gracchus quam in eius contione carnifex consisteret;\n\t\t\t\tquem non modo foro sed etiam caelo hoc ac spiritu censoriae leges atque urbis\n\t\t\t\tdomicilio carere voluerunt. hic se popularem dicere audet, me alienum a\n\t\t\t\tcommodis vestris, cum iste omnis et suppliciorum et verborum acerbitates non ex\n\t\t\t\tmemoria vestra ac patrum vestrorum sed ex annalium monumentis atque ex regum\n\t\t\t\tcommentariis conquisierit, ego omnibus meis opibus, omnibus consiliis, omnibus\n\t\t\t\tdictis atque factis repugnarim et restiterim crudelitati? nisi forte hanc\n\t\t\t\tcondicionem vobis esse voltis quam servi, si libertatis spem propositam non\n\t\t\t\thaberent, ferre nullo modo possent. ",
        "15":"misera est ignominia iudiciorum\n\t\t\t\tpublicorum, misera multatio bonorum, miserum\n\t\t\t\texsilium; sed tamen in omni calamitate retinetur aliquod vestigium libertatis.\n\t\t\t\t\t mors denique si proponitur, in libertate moriamur, carnifex vero et\n\t\t\t\tobductio capitis et nomen ipsum crucis absit non modo a corpore civium Romanorum sed\n\t\t\t\tetiam a cogitatione, oculis, auribus. harum enim omnium rerum non solum\n\t\t\t\teventus atque perpessio sed etiam condicio, exspectatio, mentio ipsa denique indigna\n\t\t\t\tcive Romano atque homine libero est. an vero servos nostros horum\n\t\t\t\tsuppliciorum omnium metu dominorum benignitas vindicta una liberat; nos a\n\t\t\t\tverberibus, ab unco, a crucis denique terrore neque res gestae neque acta aetas\n\t\t\t\tneque vestri honores vindicabunt? ",
        "16":"quam \n\t\t\t\tob rem fateor atque etiam, Labiene, profiteor et prae me fero te ex illa crudeli,\n\t\t\t\timportuna, non tribunicia actione sed regia, meo consilio, virtute, auctoritate esse\n\t\t\t\tdepulsum. qua tu in actione quamquam omnia exempla maiorum, omnis leges,\n\t\t\t\tomnem auctoritatem senatus, omnis religiones atque auspiciorum publica iura\n\t\t\t\tneglexisti, tamen a me haec in hoc tam exiguo meo tempore non audies; liberum tempus\n\t\t\t\tnobis dabitur ad istam disceptationem. ",
        "17":"\n\t\t\t nunc de Saturnini crimine ac de clarissimi patrui tui morte dicemus.\n\t\t\t\t\t arguis occisum esse a C. Rabirio L. Saturninum. at id C.\n\t\t\t\tRabirius multorum testimoniis, Q. Hortensio copiosissime defendente, antea falsum\n\t\t\t\tesse docuit; ego autem, si mihi esset integrum, susciperem hoc crimen, agnoscerem,\n\t\t\t\tconfiterer. Vtinam hanc mihi facultatem causa concederet ut possem hoc praedicare,\n\t\t\t\tC. Rabiri manu L. Saturninum, hostem populi Romani, interfectum!— nihil me\n\t\t\t\tclamor iste commovet sed consolatur, cum indicat esse quosdam civis imperitos sed\n\t\t\t\tnon multos. numquam , mihi credite, populus Romanus hic qui silet consulem\n\t\t\t\tme fecisset, si vestro clamore perturbatum iri arbitraretur. quanto iam\n\t\t\t\tlevior est acclamatio! quin continetis vocem indicem stultitiae vestrae,\n\t\t\t\ttestem paucitatis!",
        "18":"— libenter ,inquam,\n\t\t\t\tconfiterer, si vere possem aut etiam si mihi esset integrum, C. Rabiri manu L.\n\t\t\t\tSaturninum esse occisum, et id facinus pulcherrimum esse arbitrarer; sed, quoniam id\n\t\t\t\tfacere non possum, confitebor id quod ad laudem minus valebit, ad crimen non minus.\n\t\t\t\t\t confiteor interficiendi Saturnini causa C. Rabirium arma cepisse.\n\t\t\t\t\t quid est, Labiene? quam a me graviorem confessionem aut quod in hunc\n\t\t\t\tmaius crimen exspectas? nisi vero interesse aliquid putas inter eum qui hominem\n\t\t\t\toccidit, et eum qui cum telo occidendi hominis causa fuit. si interfici\n\t\t\t\tSaturninum nefas fuit, arma sumpta esse contra Saturninum sine scelere non possunt;\n\t\t\t\tsi arma iure sumpta concedis, inter fectum iure concedas necesse est .\n\t\t\t\t\t",
        "19":"\n\t\t\t fit senatus consultum ut C. Marius L. Valerius consules adhiberent\n\t\t\t\ttribunos pl. et praetores, quos eis videretur, operamque darent ut imperium populi\n\t\t\t\tRomani maiestasque conservaretur. adhibent omnis tribunos pl. praeter\n\t\t\t\tSaturninum, praetores praeter Glauciam; qui rem publicam salvam esse\n\t\t\t\tvellent, arma capere et se sequi iubent. parent omnes; ex aede Sancus\n\t\t\t\tarmamentariisque publicis arma populo Romano C. Mario consule distribuente dantur.\n\t\t\t\t\t hic iam, ut omittam cetera, de te ipso, Labiene, quaero. Cum\n\t\t\t\tSaturninus Capitolium teneret armatus, esset una C. Glaucia, C. Saufeius, etiam ille\n\t\t\t\tex compedibus atque ergastulo Gracchus; addam, quoniam ita vis, eodem Q. Labienum,\n\t\t\t\tpatruum tuum; in foro autem C. Marius et L. Valerius Flaccus consules, post cunctus\n\t\t\t\tsenatus, atque ille senatus quem etiam vos ipsi, qui hos patres conscriptos qui nunc\n\t\t\t\tsunt in invidiam vocatis, quo facilius de hoc senatu detrahere possitis,\n\t\t\t\t\t laudare consuevistis, cum equester ordo—at quorum equitum, di\n\t\t\t\timmortales! patrum nostrorum atque eius aetatis, qui tum magnam partem rei publicae\n\t\t\t\tatque omnem dignitatem iudiciorum tenebant,—cum omnes omnium ordinum homines qui in\n\t\t\t\tsalute rei publicae salutem suam repositam esse arbitrabantur arma cepissent: quid\n\t\t\t\ttandem C. Rabirio faciendum fuit? ",
        "20":"de te\n\t\t\t\tipso, inquam, Labiene, quaero. Cum ad arma consules ex senatus consulto vocavissent,\n\t\t\t\tcum armatus M. Aemilius, princeps senatus, in comitio constitisset, qui cum ingredi\n\t\t\t\tvix posset, non ad insequendum sibi tarditatem pedum sed ad fugiendum impedimento\n\t\t\t\tfore putabat, cum denique Q. Scaevola confectus senectute, perditus morbo, mancus et\n\t\t\t\tmembris omnibus captus ac debilis, hastili nixus et animi vim et infirmitatem\n\t\t\t\tcorporis ostenderet, cum L. Metellus, Ser. Galba, C. Serranus, P. Rutilius, C.\n\t\t\t\tFimbria, Q. Catulus omnesque qui tum erant consulares pro salute communi arma\n\t\t\t\tcepissent, cum omnes praetores, cuncta nobilitas ac iuventus accurreret, Cn. et L.\n\t\t\t\tDomitii, L. Crassus, Q. Mucius, C. Claudius, M. Drusus, cum omnes Octavii, Metelli,\n\t\t\t\tIulii, Cassii, Catones, Pompeii, cum L. Philippus, L. Scipio, cum M. Lepidus, cum D.\n\t\t\t\tBrutus, cum hic ipse P. Servilius, quo tu imperatore, Labiene, meruisti, cum hic Q.\n\t\t\t\tCatulus, admodum tum adulescens, cum hic C. Curio, cum denique omnes clarissimi viri\n\t\t\t\tcum consulibus essent: quid tandem C. Rabirium facere convenit? utrum inclusum atque\n\t\t\t\tabditum latere in occulto atque ignaviam suam tenebrarum ac parietum custodiis\n\t\t\t\ttegere, an in Capitolium pergere atque ibi se cum tuo patruo et ceteris ad mortem\n\t\t\t\tpropter vitae turpitudinem confugientibus congregare, an cum Mario, Scauro, Catulo,\n\t\t\t\tMetello, Scaevola, cum bonis denique omnibus coire non modo salutis verum etiam\n\t\t\t\tpericuli societatem? ",
        "21":"\n\t\t\t\t tu denique, Labiene, quid faceres tali in re ac tempore? Cum\n\t\t\t\tignaviae ratio te in fugam atque in latebras impelleret, improbitas et furor L.\n\t\t\t\tSaturnini in Capitolium arcesseret, consules ad patriae salutem ac libertatem\n\t\t\t\tvocarent, quam tandem auctoritatem, quam vocem, cuius sectam sequi, cuius imperio\n\t\t\t\tparere potissimum velles? ' patruus ,' inquit, 'meus cum Saturnino fuit.'\n\t\t\t\t\t quid ? pater quicum? quid? propinqui vestri, equites Romani? quid?\n\t\t\t\tomnis praefectura, regio, vicinitas vestra? quid? ager Picenus universus utrum\n\t\t\t\ttribunicium furorem, an consularem auctoritatem secutus est? ",
        "22":"equidem hoc adfirmo quod tu nunc de tuo patruo\n\t\t\t\tpraedicas, neminem umquam adhuc de se esse confessum; nemo est, inquam, inventus tam\n\t\t\t\tprofligatus, tam perditus, tam ab omni non modo honestate sed etiam simulatione\n\t\t\t\thonestatis relictus, qui se in Capitolio fuisse cum Saturnino fateretur.\n\t\t\t\t\t at fuit vester patruus. fuerit , et fuerit nulla \n\t\t\t\tvi, nulla desperatione rerum suarum, nullis domesticis volneribus coactus; induxerit\n\t\t\t\teum L. Saturnini familiaritas ut amicitiam patriae praeponeret; idcircone oportuit\n\t\t\t\tC. Rabirium desciscere a re publica, non comparere in illa armata multitudine\n\t\t\t\tbonorum, consulum voci atque imperio non oboedire? ",
        "23":"atqui videmus haec in rerum natura tria fuisse, ut aut cum\n\t\t\t\tSaturnino esset, aut cum bonis, aut lateret. latere mortis erat instar\n\t\t\t\tturpissimae, cum Saturnino esse furoris et sceleris; virtus et honestas et pudor cum\n\t\t\t\tconsulibus esse cogebat. hoc tu igitur in crimen vocas, quod cum eis\n\t\t\t\tfuerit C. Rabirius quos amentissimus fuisset si oppugnasset, turpissimus si\n\t\t\t\treliquisset? at C. Decianus, de quo tu\n\t\t\t\tsaepe commemoras, quia, cum hominem omnibus insignem notis turpitudinis, P. Furium,\n\t\t\t\taccusaret summo studio bonorum omnium, queri est ausus in contione de morte\n\t\t\t\tSaturnini, condemnatus est, et Sex. Titius, quod habuit imaginem L. Saturnini domi\n\t\t\t\tsuae, condemnatus est. statuerunt equites Romani illo iudicio improbum\n\t\t\t\tcivem esse et non retinendum in civitate, qui hominis hostilem in modum seditiosi\n\t\t\t\timagine aut mortem eius honestaret, aut desideria imperitorum misericordia\n\t\t\t\tcommoveret, aut suam significaret imitandae improbitatis voluntatem. ",
        "24":"itaque mihi mirum videtur unde hanc tu,\n\t\t\t\tLabiene, imaginem quam habes inveneris; nam sex . Titio damnato qui istam\n\t\t\t\thabere auderet inventus est nemo. quod tu si audisses aut si per aetatem\n\t\t\t\tscire potuisses, numquam profecto istam imaginem quae domi posita pestem atque\n\t\t\t\texsilium Sex. Titio attulisset in rostra atque in contionem attulisses, nec tuas\n\t\t\t\tumquam ratis ad eos scopulos appulisses ad quos Sex. Titi adflictam navem et in\n\t\t\t\tquibus C. Deciani naufragium fortunarum videres. sed in his rebus omnibus\n\t\t\t\timprudentia laberis. causam enim suscepisti antiquiorem memoria tua, quae\n\t\t\t\tcausa ante mortua est quam tu natus es; et qua in causa tute profecto fuisses, si\n\t\t\t\tper aetatem esse potuisses, eam causam in iudicium vocas. ",
        "25":"an non intellegis, primum quos homines et qualis\n\t\t\t\tviros mortuos summi sceleris arguas, deinde quot ex his qui vivunt eodem crimine in\n\t\t\t\tsummum periculum capitis arcessas? nam si C. Rabirius fraudem capitalem\n\t\t\t\tadmisit quod arma contra L. Saturninum tulit, huic quidem adferet aliquam\n\t\t\t\tdeprecationem periculi aetas illa qua tum fuit; Q. vero Catulum, patrem huius, in\n\t\t\t\tquo summa sapientia, eximia virtus, singularis humanitas fuit, M. Scaurum, illa\n\t\t\t\tgravitate, illo consilio, illa prudentia, duos Mucios, L. Crassum, M. Antonium, qui\n\t\t\t\ttum extra urbem cum praesidio fuit, quorum in hac civitate longe maxima consilia\n\t\t\t\tatque ingenia fuerunt, ceteros pari dignitate praeditos custodes gubernatoresque rei\n\t\t\t\tpublicae quem ad modum mortuos defendemus? ",
        "26":"quid de illis honestissimis viris atque optimis civibus, equitibus\n\t\t\t\tRomanis, dicemus qui tum una cum senatu salutem rei publicae defenderunt? quid de\n\t\t\t\ttribunis aerariis ceterorumque ordinum omnium hominibus qui tum arma pro communi\n\t\t\t\tlibertate ceperunt? sed quid ego de eis\n\t\t\t\tomnibus qui consulari imperio paruerunt loquor? de ipsorum consulum fama quid\n\t\t\t\tfuturum est? L. Flaccum, hominem cum semper in re publica, tum in magistratibus\n\t\t\t\tgerendis, in sacerdotio caerimoniisque quibus praeerat diligentissimum, nefarii\n\t\t\t\tsceleris ac parricidi mortuum condemnabimus? adiungemus ad hanc labem ignominiamque\n\t\t\t\tmortis etiam C. Mari nomen? C. Marium, quem vere patrem patriae, parentem, inquam,\n\t\t\t\tvestrae libertatis atque huiusce rei publicae possumus dicere, sceleris ac parricidi\n\t\t\t\tnefarii mortuum condemnabimus? ",
        "27":"etenim \n\t\t\t\tsi C. Rabirio, quod iit ad arma, crucem T. Labienus in campo Martio defigendam\n\t\t\t\tputavit, quod tandem excogitabitur in eum supplicium qui vocavit? ac si\n\t\t\t\tfides Saturnino data est, quod abs te saepissime dicitur, non eam C. Rabirius sed C.\n\t\t\t\tMarius dedit, idemque violavit, si in fide non stetit. quae fides,\n\t\t\t\tLabiene, qui potuit sine senatus consulto dari? adeone hospes\n\t\t\t\t\t es huiusce urbis, adeone ignarus disciplinae consuetudinisque nostrae\n\t\t\t\tut haec nescias, ut peregrinari in aliena civitate, non in tua magistratum gerere\n\t\t\t\tvideare? ",
        "28":" ' quid iam ista C.Mario,'\n\t\t\t\tinquit, 'nocere possunt, quoniam sensu et vita caret?' itane vero? tantis\n\t\t\t\tin laboribus C. Marius periculisque vixisset, si nihil longius quam vitae termini\n\t\t\t\tpostulabant spe atque animo de se et gloria sua cogitasset? at , credo,\n\t\t\t\tcum innumerabilis hostium copias in Italia fudisset atque obsidione rem publicam\n\t\t\t\tliberasset, omnia sua secum una moritura arbitrabatur. non est ita,\n\t\t\t\tQuirites; neque quisquam nostrum in rei publicae periculis cum laude ac virtute\n\t\t\t\tversatur quin spe posteritatis fructuque ducatur. itaque cum multis aliis\n\t\t\t\tde causis virorum bonorum mentes divinae mihi atque aeternae videntur esse, tum\n\t\t\t\tmaxime quod optimi et sapientissimi cuiusque animus ita praesentit in posterum ut\n\t\t\t\tnihil nisi sempiternum spectare videatur. ",
        "29":"quapropter equidem et C. Mari et ceterorum virorum sapientissimorum\n\t\t\t\tac fortissimorum civium mentis, quae mihi videntur ex hominum vita ad deorum\n\t\t\t\treligionem et sanctimoniam demigrasse, testor me pro illorum fama, gloria, memoria\n\t\t\t\tnon secus ac pro patriis fanis atque delubris propugnandum putare, ac, si pro\n\t\t\t\tillorum laude mihi arma capienda essent, non minus strenue caperem, quam illi pro\n\t\t\t\tcommuni salute ceperunt. etenim , Quirites, exiguum nobis vitae curriculum\n\t\t\t\tnatura circumscripsit, immensum gloriae. qua re, si eos qui iam de vita decesserunt ornabimus, iustiorem\n\t\t\t\tnobis mortis condicionem relinquemus. sed si illos, Labiene, quos iam\n\t\t\t\tvidere non possumus neglegis, ne his quidem quos vides consuli putas oportere?\n\t\t\t\t\t",
        "30":"neminem esse dico ex his omnibus,\n\t\t\t\tqui illo die Romae fuerit, quem tu diem in iudicium vocas, pubesque tum fuerit, quin\n\t\t\t\tarma ceperit, quin consules secutus sit. omnes ei quorum tu ex aetate\n\t\t\t\tconiecturam facere potes quid tum fecerint abs te capitis C. Rabiri nomine citantur.\n\t\t\t\t\t at occidit Saturninum Rabirius. Vtinam fecisset! non supplicium\n\t\t\t\tdeprecarer sed praemium postularem. etenim , si Scaevae, servo Q.\n\t\t\t\tCrotonis, qui occidit L. Saturninum, libertas data est, quod equiti Romano praemium\n\t\t\t\tdari par fuisset? et, si C. Marius, quod fistulas quibus aqua suppeditabatur Iovis\n\t\t\t\t\t optimi \n\t\t\t\t maximi templis ac sedibus praecidi imperarat, quod in clivo Capitolino\n\t\t\t\timproborum civium * * * ",
        "31":"\n\t\t\t\t * * * aret. itaque non senatus in ea causa cognoscenda me agente\n\t\t\t\t\tdiligentior aut inclementior fuit quam vos universi, cum orbis terrae\n\t\t\t\t\tdistributionem atque illum ipsum agrum Campanum animis, manibus, vocibus\n\t\t\t\t\t\tre pudiavistis . ",
        "32":"\n\t\t\t\t idem ego quod is qui auctor huius iudicii est clamo,\n\t\t\t\t\tpraedico, denuntio. nullus est reliquus rex, nulla gens, nulla natio\n\t\t\t\t\tquam pertimescatis; nullum adventicium, nullum extraneum malum est qu od\n\t\t\t\t\t\tinsi nuare in han c rem publicam pos sit. si \n\t\t\t\t\t\timmorta lem hanc civitate m esse voltis, si\n\t\t\t\t\t\taeter num hoc imperium, si g loriam sempiternam\n\t\t\t\t\t\t manere , nobis a nostris cupi ditatibus, a\n\t\t\t\t\t\ttu rbulen tis hominibus atque no varum rerum\n\t\t\t\t\t\t cupidis, ab intestinis malis , a domesticis co nsiliis \n\t\t\t\t\test cavendum. ",
        "33":"hisce autem\n\t\t\t\t\t\tm alis mag num praesid ium vo bis maiores ve stri\n\t\t\t\t\t\tre liquerunt, vo cem illam consulis: 'qui rem\n\t\t\t\t\t\tpublicam salvam esse vellent .' huic voci\n\t\t\t\t\t\tfave te, Quirites, neque v estro iudicio abstu leritis\n\t\t\t\t\tmihi neque eripueri tis rei publicae spem liberta tis,\n\t\t\t\t\t\tsp em salutis, spem digni tatis. ",
        "34":"quid fac erem, si T. Labie nus\n\t\t\t\t\t\tc aedem civium fecis set ut L. Satur ninus , si\n\t\t\t\t\tcarcerem re fregi sset, si Capitoli um cum armatis\n\t\t\t\t\toccupa visset? facerem \n\t\t\t\t\t idem qu od C. Marius fe cit, a d senatum re ferr em,\n\t\t\t\t\tvos ad rem publicam defe ndendam co hort arer, armatus\n\t\t\t\t\t\t ipse vobiscum ar mato obsisterem.\n\t\t\t\t\t\t nunc quoniam armorum suspicio nulla est, tela non\n\t\t\t\t\tvideo, non vis, non caedes, non Capitoli atque arcis obsessio est, sed accusatio\n\t\t\t\t\tperniciosa, iudicium acerbum, res tota a tribuno pl. suscepta contra rem\n\t\t\t\t\tpublicam, non vos ad arma vocan dos esse, verum ad suffragia\n\t\t\t\t\tcohortandos contra oppugnationem vestrae maiestatis putavi. itaque \n\t\t\t\t\tnunc vos omnis oro atque obtestor hortorque. non ita mos est,\n\t\t\t\t\tconsulem es * * * ",
        "35":"\n\t\t\t\t * * * t imet; qui hasce ore adverso pro re publica cicatrices ac notas\n\t\t\t\t\tvirtutis accepit, is ne quod accipiat famae volnus perhorrescit; quem numquam\n\t\t\t\t\tincursiones hostium loco movere potuerunt, is nunc impetum civium,\n\t\t\t\t\t c ui n e cessario cedendum est, perhorrescit. ",
        "36":"N eque a vobis iam bene v ivendi\n\t\t\t\t\tsed hones t e moriendi facul t atem petit, neque tam\n\t\t\t\t\t\t u t domo sua frua t ur quam ne patrio s epulcro\n\t\t\t\t\tprivetur laborat. nihil al iud iam vos orat atque\n\t\t\t\t\t\t ob secrat nisi uti n e se legitimo funer e et \n\t\t\t\t\tdomestica mor te privetis, ut eum qui pro patria\n\t\t\t\t\t\tnu llum umquam mor tis pe riculum fugit in \n\t\t\t\t\tpatria mori pati amini . ",
        "37":"\n\t\t\t\t dixi ad id tempus q uod mihi a tribuno pl.\n\t\t\t\t\t\tpra esti tutum est; a vob is peto quaesoque ut ha nc\n\t\t\t\t\t\tme am defension em pro amici pericu lo fi delem, pro\n\t\t\t\t\trei publicae salu te consularem pu te tis. ",
        "38":"\n\t\t\t\t et cum universo populo Romano, tum vero equestri ordini longe carissimus."
    },
    "edition":"Orationes Volume IV, Cicero, Marcus Tullius, creator; Clark, Albert Curtis, 1859-1937, editor",
    "englishTitle":"In Defense of Caius Rabirius",
    "source":"Perseus Digital Library",
    "originalTitle":"Pro C. Rabiro perduellionis reo",
    "original-urn":"urn:cts:latinLit:phi0474.phi012.perseus-lat2",
    "language":"latin",
    "sourceLink":"http://www.perseus.tufts.edu/hopper/",
    "urn":"urn:cts:latinLit:phi0474.phi012.perseus-lat2-simple"
}